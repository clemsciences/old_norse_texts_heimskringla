<div id="mw-content-text" lang="nb" dir="ltr" class="mw-content-ltr">
<br>
<b>Hyndluljóð</b>
<p><br>
</p><p>Freyja kvað:
</p>
<dl><dd><dl><dd>1.</dd>
<dd>"Vaki mær meyja,</dd>
<dd>vaki mín vina,</dd>
<dd>Hyndla systir,</dd>
<dd>er í helli býr;</dd>
<dd>nú er rökkr rökkra,</dd>
<dd>ríða vit skulum</dd>
<dd>til Valhallar</dd>
<dd>ok til vés heilags.</dd>
<dd>&nbsp;</dd>
<dd>2.</dd>
<dd>Biðjum Herjaföðr</dd>
<dd>í hugum sitja,</dd>
<dd>hann geldr ok gefr</dd>
<dd>gull verðungu;</dd>
<dd>gaf hann Hermóði</dd>
<dd>hjalm ok brynju,</dd>
<dd>en Sigmundi</dd>
<dd>sverð at þiggja.</dd>
<dd>&nbsp;</dd>
<dd>3.</dd>
<dd>Gefr hann sigr sumum,</dd>
<dd>en sumum aura,</dd>
<dd>mælsku mörgum</dd>
<dd>ok mannvit firum;</dd>
<dd>byri gefr hann brögnum,</dd>
<dd>en brag skaldum,</dd>
<dd>gefr hann mannsemi</dd>
<dd>mörgum rekki.</dd>
<dd>&nbsp;</dd>
<dd>4.</dd>
<dd>Þórr mun hon blóta,</dd>
<dd>þess mun hon biðja,</dd>
<dd>at hann æ við þik</dd>
<dd>einart láti;</dd>
<dd>þó er hánum ótítt</dd>
<dd>við jötuns brúðir.</dd>
<dd>&nbsp;</dd>
<dd>5.</dd>
<dd>Nú taktu ulf þinn</dd>
<dd>einn af stalli,</dd>
<dd>lát hann renna</dd>
<dd>með runa mínum."</dd>
<dd>&nbsp;</dd></dl></dd></dl>
<p>Hyndla kvað:
</p>
<dl><dd><dl><dd>"Seinn er göltr þinn</dd>
<dd>goðveg troða,</dd>
<dd>vilk-at ek mar minn</dd>
<dd>mætan hlæða.</dd>
<dd>&nbsp;</dd>
<dd>6.</dd>
<dd>Flá ertu, Freyja,</dd>
<dd>er þú freistar mín,</dd>
<dd>vísar þú augum</dd>
<dd>á oss þannig,</dd>
<dd>er þú hefir ver þinn</dd>
<dd>í valsinni</dd>
<dd>Óttar unga</dd>
<dd>Innsteins bur."</dd>
<dd>&nbsp;</dd></dl></dd></dl>
<p>Freyja kvað:
</p>
<dl><dd><dl><dd>7.</dd>
<dd>"Dulin ertu, Hyndla,</dd>
<dd>draums ætlak þér,</dd>
<dd>er þú kveðr ver minn</dd>
<dd>í valsinni,</dd>
<dd>þar er göltr glóar</dd>
<dd>Gullinbursti,</dd>
<dd>Hildisvíni,</dd>
<dd>er mér hagir gerðu,</dd>
<dd>dvergar tveir,</dd>
<dd>Dáinn ok Nabbi.</dd>
<dd>&nbsp;</dd>
<dd>8.</dd>
<dd>Senn vit ór söðlum</dd>
<dd>sitja vit skulum</dd>
<dd>ok um jöfra</dd>
<dd>ættir dæma,</dd>
<dd>gumna þeira,</dd>
<dd>er frá goðum kvámu.</dd>
<dd>&nbsp;</dd>
<dd>9.</dd>
<dd>Þeir hafa veðjat</dd>
<dd>Vala malmi</dd>
<dd>Óttarr ungi</dd>
<dd>ok Angantýr;</dd>
<dd>skylt er at veita,</dd>
<dd>svá at skati inn ungi</dd>
<dd>föðurleifð hafi</dd>
<dd>eftir frændr sína.</dd>
<dd>&nbsp;</dd>
<dd>10.</dd>
<dd>Hörg hann mér gerði</dd>
<dd>hlaðinn steinum,</dd>
<dd>- nú er grjót þat</dd>
<dd>at gleri orðit; -</dd>
<dd>rauð hann í nýju</dd>
<dd>nauta blóði;</dd>
<dd>æ trúði Óttarr</dd>
<dd>á ásynjur.</dd>
<dd>&nbsp;</dd>
<dd>11.</dd>
<dd>Nú láttu forna</dd>
<dd>niðja talða</dd>
<dd>ok upp bornar</dd>
<dd>ættir manna:</dd>
<dd>Hvat ek Skjöldunga,</dd>
<dd>hvat ek Skilfinga,</dd>
<dd>hvat er Öðlinga,</dd>
<dd>hvat er Ylfinga,</dd>
<dd>hvat er höldborit,</dd>
<dd>hvat er hersborit</dd>
<dd>mest manna val</dd>
<dd>und Miðgarði?"</dd>
<dd>&nbsp;</dd></dl></dd></dl>
<p>Hyndla kvað:
</p>
<dl><dd><dl><dd>12.</dd>
<dd>"Þú ert, Óttarr,</dd>
<dd>borinn Innsteini,</dd>
<dd>en Innsteinn var</dd>
<dd>Alfi inum gamla,</dd>
<dd>Alfr var Ulfi,</dd>
<dd>Ulfr Sæfara,</dd>
<dd>en Sæfari</dd>
<dd>Svan inum rauða.</dd>
<dd>&nbsp;</dd>
<dd>13.</dd>
<dd>Móður átti faðir þinn</dd>
<dd>menjum göfga,</dd>
<dd>hygg ek, at hon héti</dd>
<dd>Hlédís gyðja;</dd>
<dd>Fróði var faðir þeirar,</dd>
<dd>en Fríund móðir;</dd>
<dd>öll þótti ætt sú</dd>
<dd>með yfirmönnum.</dd>
<dd>&nbsp;</dd>
<dd>14.</dd>
<dd>Auði var áðr</dd>
<dd>öflgastr manna,</dd>
<dd>Halfdan fyrri</dd>
<dd>hæstr Skjöldunga;</dd>
<dd>fræg váru folkvíg,</dd>
<dd>þau er framir gerðu,</dd>
<dd>hvarfla þóttu hans verk</dd>
<dd>með himins skautum.</dd>
<dd>&nbsp;</dd>
<dd>15.</dd>
<dd>Eflðisk hann við Eymund</dd>
<dd>æðstan manna,</dd>
<dd>en hann vá Sigtrygg</dd>
<dd>með svölum eggjum,</dd>
<dd>eiga gekk Almveig,</dd>
<dd>æðsta kvinna,</dd>
<dd>ólu þau ok áttu</dd>
<dd>átján sonu.</dd>
<dd>&nbsp;</dd>
<dd>16.</dd>
<dd>Þaðan eru Skjöldungar,</dd>
<dd>þaðan Skilfingar,</dd>
<dd>þaðan Öðlingar,</dd>
<dd>þaðan Ynglingar,</dd>
<dd>þaðan höldborit,</dd>
<dd>þaðan hersborit,</dd>
<dd>mest manna val</dd>
<dd>und Miðgarði;</dd>
<dd>allt er þat ætt þín,</dd>
<dd>Óttarr heimski.</dd>
<dd>&nbsp;</dd>
<dd>17.</dd>
<dd>Var Hildigunnr</dd>
<dd>hennar móðir,</dd>
<dd>Sváfu barn</dd>
<dd>ok sækonungs;</dd>
<dd>allt er þat ætt þín,</dd>
<dd>Óttarr heimski.</dd>
<dd>Varðar, at viti svá.</dd>
<dd>Viltu enn lengra?</dd>
<dd>&nbsp;</dd>
<dd>18.</dd>
<dd>Dagr átti Þóru</dd>
<dd>drengja móður,</dd>
<dd>ólusk í ætt þar</dd>
<dd>æðstir kappar:</dd>
<dd>Fraðmarr ok Gyrðr</dd>
<dd>ok Frekar báðir,</dd>
<dd>Ámr ok Jösurmarr,</dd>
<dd>Alfr inn gamli.</dd>
<dd>Varðar, at viti svá.</dd>
<dd>Viltu enn lengra?</dd>
<dd>&nbsp;</dd>
<dd>19.</dd>
<dd>Ketill hét vinr þeira,</dd>
<dd>Klypps arfþegi,</dd>
<dd>var hann móðurfaðir</dd>
<dd>móður þinnar;</dd>
<dd>þar var Fróði</dd>
<dd>fyrr en Kári,</dd>
<dd>inn eldri var</dd>
<dd>Alfr of getinn.</dd>
<dd>&nbsp;</dd>
<dd>20.</dd>
<dd>Nanna var næst þar</dd>
<dd>Nökkva dóttir,</dd>
<dd>var mögr hennar</dd>
<dd>mágr þíns föður;</dd>
<dd>fyrnð er sú mægð,</dd>
<dd>fram tel ek lengra;</dd>
<dd>kunna ek báða</dd>
<dd>Brodd ok Hörvi;</dd>
<dd>allt er þat ætt þín,</dd>
<dd>Óttarr heimski.</dd>
<dd>&nbsp;</dd>
<dd>21.</dd>
<dd>Ísolfr ok Ásolfr</dd>
<dd>Ölmóðs synir</dd>
<dd>ok Skúrhildar</dd>
<dd>Skekkils dóttur;</dd>
<dd>skaltu til telja</dd>
<dd>skatna margra;</dd>
<dd>allt er þat ætt þín,</dd>
<dd>Óttarr heimski.</dd>
<dd>&nbsp;</dd>
<dd>22.</dd>
<dd>Gunnarr balkr,</dd>
<dd>Grímr arðskafi,</dd>
<dd>járnskjöldr Þórir,</dd>
<dd>Ulfr gínandi.</dd>
<dd>&nbsp;</dd>
<dd>23. [Hervarðr, Hjörvarðr,</dd>
<dd>Hrani, Angantýr],</dd>
<dd>Búi ok Brámi,</dd>
<dd>Barri ok Reifnir,</dd>
<dd>Tindr ok Tyrfingr,</dd>
<dd>ok tveir Haddingjar;</dd>
<dd>allt er þat ætt þín,</dd>
<dd>Óttarr heimski.</dd>
<dd>&nbsp;</dd>
<dd>24. Austr í Bolm</dd>
<dd>váru bornir</dd>
<dd>Arngríms synir</dd>
<dd>ok Eyfuru,</dd>
<dd>brökun var berserkja,</dd>
<dd>böl margs konar,</dd>
<dd>um lönd ok um lög</dd>
<dd>sem logi færi;</dd>
<dd>allt er þat ætt þín,</dd>
<dd>Óttarr heimski.</dd>
<dd>&nbsp;</dd>
<dd>25.</dd>
<dd>Kunnak báða</dd>
<dd>Brodd ok Hörvi;</dd>
<dd>váru þeir í hirð</dd>
<dd>Hrolfs ins gamla.</dd>
<dd>Allir bornir</dd>
<dd>frá Jörmunreki,</dd>
<dd>Sigurðar mági,</dd>
<dd>- hlýð þú sögu minni, -</dd>
<dd>folkum grimms,</dd>
<dd>þess er Fáfni vá.</dd>
<dd>&nbsp;</dd>
<dd>26.</dd>
<dd>Sá var vísir</dd>
<dd>frá Völsungi</dd>
<dd>ok Hjördís</dd>
<dd>frá Hrauðungi,</dd>
<dd>en Fylimi</dd>
<dd>frá Öðlingum;</dd>
<dd>allt er þat ætt þín,</dd>
<dd>Óttarr heimski.</dd>
<dd>&nbsp;</dd>
<dd>27.</dd>
<dd>Gunnarr ok Högni,</dd>
<dd>Gjúka arfar,</dd>
<dd>ok it sama Guðrún,</dd>
<dd>systir þeira;</dd>
<dd>eigi var Gutþormr</dd>
<dd>Gjúka ættar,</dd>
<dd>þó var hann bróðir</dd>
<dd>beggja þeira;</dd>
<dd>allt er þat ætt þín,</dd>
<dd>Óttarr heimski.</dd>
<dd>&nbsp;</dd>
<dd>28.</dd>
<dd>Haraldr hilditönn</dd>
<dd>borinn Hræreki</dd>
<dd>slöngvanbauga,</dd>
<dd>sonr var hann Auðar,</dd>
<dd>Auðr djúpúðga</dd>
<dd>Ívars dóttir,</dd>
<dd>en Ráðbarðr var</dd>
<dd>Randvers faðir;</dd>
<dd>þeir váru gumnar</dd>
<dd>goðum signaðir;</dd>
<dd>allt er þat ætt þín,</dd>
<dd>Óttarr heimski."</dd>
<dd>-- -- --</dd>
<dd>&nbsp;</dd></dl></dd></dl>
<p>Freyja kvað:
</p>
<dl><dd><dl><dd>29.</dd>
<dd>"Ber þú minnisöl</dd>
<dd>mínum gesti,</dd>
<dd>svá hann öll muni</dd>
<dd>orð at tína</dd>
<dd>þessar ræðu</dd>
<dd>á þriðja morgni,</dd>
<dd>þá er þeir Angantýr</dd>
<dd>ættir rekja."</dd>
<dd>&nbsp;</dd></dl></dd></dl>
<p>Hyndla kvað:
</p>
<dl><dd><dl><dd>30.</dd>
<dd>"Snúðu braut heðan,</dd>
<dd>sofa lystir mik,</dd>
<dd>fær þú fátt af mér</dd>
<dd>fríðra kosta;</dd>
<dd>hleypr þú, Óðs vina,</dd>
<dd>úti á náttum,</dd>
<dd>sem með höfrum</dd>
<dd>Heiðrún fari.</dd>
<dd>&nbsp;</dd>
<dd>31.</dd>
<dd>Rannt at Óði</dd>
<dd>ey þreyjandi,</dd>
<dd>skutusk þér fleiri</dd>
<dd>und fyrirskyrtu;</dd>
<dd>hleypr þú, Óðs vina,</dd>
<dd>úti á náttum,</dd>
<dd>sem með höfrum</dd>
<dd>Heiðrún fari."</dd>
<dd>&nbsp;</dd></dl></dd></dl>
<p>Freyja kvað:
</p>
<dl><dd><dl><dd>32.</dd>
<dd>"Ek slæ eldi</dd>
<dd>of íviðju,</dd>
<dd>svá at þú eigi kemsk</dd>
<dd>á braut heðan."</dd>
<dd>&nbsp;</dd></dl></dd></dl>
<p>Hyndla kvað:
</p>
<dl><dd><dl><dd>33.</dd>
<dd>Hyr sé ek brenna,</dd>
<dd>en hauðr loga,</dd>
<dd>verða flestir</dd>
<dd>fjörlausn þola;</dd>
<dd>ber þú Óttari</dd>
<dd>bjór at hendi</dd>
<dd>eitri blandinn mjök,</dd>
<dd>illu heilli."</dd>
<dd>&nbsp;</dd></dl></dd></dl>
<p>Freyja kvað:
</p>
<dl><dd><dl><dd>34.</dd>
<dd>"Orðheill þín</dd>
<dd>skal engu ráða,</dd>
<dd>þóttú, brúðr jötuns,</dd>
<dd>bölvi heitir;</dd>
<dd>hann skal drekka</dd>
<dd>dýrar veigar;</dd>
<dd>bið ek Óttari</dd>
<dd>öll goð duga."</dd></dl></dd></dl>


</div>