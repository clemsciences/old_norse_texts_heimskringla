<div id="mw-content-text" lang="nb" dir="ltr" class="mw-content-ltr">
    <b>Lokasenna</b>
<p><br>
Ægir, er öðru nafni hét Gymir, hann hafði búit ásum öl, þá er hann hafði fengit ketil inn mikla, sem nú er sagt. Til þeirar veizlu kom Óðinn ok Frigg, kona hans. Þórr kom eigi, því at hann var í austrvegi. Sif var þar, kona Þórs, Bragi ok Iðunn, kona hans. Týr var þar. Hann var einhendr, - Fenrisúlfr sleit hönd af honum, þá er hann var bundinn. Þar var Njörðr ok kona hans Skaði, Freyr ok Freyja, Víðarr, son Óðins. Loki var þar ok þjónustumenn Freys, Byggvir ok Beyla. Margt var þar ása ok alfa. Ægir átti tvá þjónustumenn, Fimafengr ok Eldir. Þar var lýsigull haft fyrir elts ljós. Sjálft barst þar öl. Þar var griðastaðr mikill. Menn lofuðu mjök, hversu góðir þjónustumenn Ægis váru. Loki mátti eigi heyra þat, ok drap hann Fimafeng. Þá skóku æsir skjöldu sína ok æpðu at Loka ok eltu hann braut til skógar, en þeir fóru at drekka. Loki hvarf aftr ok hitti úti Eldi. Loki kvaddi hann:
</p>
<dl>
    <dd>
        <dl>
            <dd>1.</dd>
            <dd>"Segðu þat, Eldir,</dd>
            <dd>svá at þú einugi</dd>
            <dd>feti gangir framar,</dd>
            <dd>hvat hér inni</dd>
            <dd>hafa at ölmálum</dd>
            <dd>sigtíva synir."</dd>
            <dd>&nbsp;</dd>
</dl></dd></dl>
<p>Eldir kvað:
</p>
<dl><dd><dl><dd>2.</dd>
<dd>"Of vápn sín dæma</dd>
<dd>ok um vígrisni sína</dd>
<dd>sigtíva synir;</dd>
<dd>ása ok alfa</dd>
<dd>er hér inni eru,</dd>
<dd>manngi er þér í orði vinr."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>3.</dd>
<dd>"Inn skal ganga</dd>
<dd>Ægis hallir í</dd>
<dd>á þat sumbl at sjá;</dd>
<dd>jöll ok áfu</dd>
<dd>færi ek ása sonum,</dd>
<dd>ok blend ek þeim svá meini mjöð."</dd>
<dd>&nbsp;</dd></dl></dd></dl>
<p>Eldir kvað:
</p>
<dl><dd><dl><dd>4.</dd>
<dd>"Veiztu, ef þú inn gengr</dd>
<dd>Ægis hallir í</dd>
<dd>á þat sumbl at sjá,</dd>
<dd>hrópi ok rógi</dd>
<dd>ef þú eyss á holl regin,</dd>
<dd>á þér munu þau þerra þat."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>5.</dd>
<dd>"Veiztu þat, Eldir,</dd>
<dd>ef vit einir skulum</dd>
<dd>sáryrðum sakask,</dd>
<dd>auðigr verða</dd>
<dd>mun ek í andsvörum,</dd>
<dd>ef þú mælir til margt."</dd></dl></dd></dl>
<p><br>
Síðan gekk Loki inn í höllina. En er þeir sá, er fyrir váru, hverr inn var kominn, þögnuðu þeir allir.
</p><p>Loki kvað:
</p>
<dl><dd><dl><dd>6.</dd>
<dd>"Þyrstr ek kom</dd>
<dd>þessar hallar til,</dd>
<dd>Loftr, um langan veg</dd>
<dd>ásu at biðja,</dd>
<dd>at mér einn gefi</dd>
<dd>mæran drykk mjaðar.
<dl><dd><dl><dd>7.</dd></dl></dd></dl></dd>
<dd>Hví þegið ér svá,</dd>
<dd>þrungin goð,</dd>
<dd>at þér mæla né meguð?</dd>
<dd>Sessa ok staði</dd>
<dd>velið mér sumbli at</dd>
<dd>eða heitið mik heðan."</dd>
<dd>&nbsp;</dd></dl></dd></dl>
<p>Bragi kvað:
</p>
<dl><dd><dl><dd>8.</dd>
<dd>"Sessa ok staði</dd>
<dd>velja þér sumbli at</dd>
<dd>æsir aldregi,</dd>
<dd>því at æsir vitu,</dd>
<dd>hveim þeir alda skulu</dd>
<dd>gambansumbl of geta."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>9.</dd>
<dd>"Mantu þat, Óðinn,</dd>
<dd>er vit í árdaga</dd>
<dd>blendum blóði saman?</dd>
<dd>Ölvi bergja</dd>
<dd>lézktu eigi mundu,</dd>
<dd>nema okkr væri báðum borit."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>10.</dd>
<dd>"Rístu þá, Viðarr,</dd>
<dd>ok lát ulfs föður</dd>
<dd>sitja sumbli at,</dd>
<dd>síðr oss Loki</dd>
<dd>kveði lastastöfum</dd>
<dd>Ægis höllu í."</dd></dl></dd></dl>
<p><br>
Þá stóð Viðarr upp ok skenkði Loka. En áðr hann drykki, kvaddi hann ásuna:
</p><p><br>
</p>
<dl><dd><dl><dd>11.</dd>
<dd>"Heilir æsir,</dd>
<dd>heilar ásynjur</dd>
<dd>ok öll ginnheilög goð -</dd>
<dd>nema sá einn áss</dd>
<dd>er innar sitr,</dd>
<dd>Bragi, bekkjum á."</dd>
<dd>&nbsp;</dd></dl></dd></dl>
<p>Bragi kvað:
</p>
<dl><dd><dl><dd>12.</dd>
<dd>"Mar ok mæki</dd>
<dd>gef ek þér míns féar,</dd>
<dd>ok bætir þér svá baugi Bragi,</dd>
<dd>síðr þú ásum</dd>
<dd>öfund of gjaldir,</dd>
<dd>grem þú eigi goð at þér."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>13.</dd>
<dd>"Jós ok armbauga</dd>
<dd>mundu æ vera</dd>
<dd>beggja vanr, Bragi;</dd>
<dd>ása ok alfa,</dd>
<dd>er hér inni eru,</dd>
<dd>þú ert við víg varastr</dd>
<dd>ok skjarrastr við skot."</dd>
<dd>&nbsp;</dd></dl></dd></dl>
<p>Bragi kvað:
</p>
<dl><dd><dl><dd>14.</dd>
<dd>"Veit ek, ef fyr útan værak,</dd>
<dd>svá sem fyr innan emk,</dd>
<dd>Ægis höll of kominn,</dd>
<dd>höfuð þitt</dd>
<dd>bæra ek í hendi mér;</dd>
<dd>lykak þér þat fyr lygi."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>15.</dd>
<dd>"Snjallr ertu í sessi,</dd>
<dd>skal-at-tu svá gera,</dd>
<dd>Bragi bekkskrautuðr;</dd>
<dd>vega þú gakk,</dd>
<dd>ef þú vreiðr séir;</dd>
<dd>hyggsk vætr hvatr fyrir."</dd>
<dd>&nbsp;</dd></dl></dd></dl>
<p>Iðunn kvað:
</p>
<dl><dd><dl><dd>16.</dd>
<dd>"Bið ek þik, Bragi,</dd>
<dd>barna sifjar duga</dd>
<dd>ok allra óskmaga,</dd>
<dd>at þú Loka</dd>
<dd>kveðir-a lastastöfum</dd>
<dd>Ægis höllu í."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>17.</dd>
<dd>"Þegi þú, Iðunn,</dd>
<dd>þik kveð ek allra kvenna</dd>
<dd>vergjarnasta vera,</dd>
<dd>síztu arma þína</dd>
<dd>lagðir ítrþvegna</dd>
<dd>um þinn bróðurbana."</dd>
<dd>&nbsp;</dd></dl></dd></dl>
<p>Iðunn kvað:
</p>
<dl><dd><dl><dd>18.</dd>
<dd>"Loka ek kveðk-a</dd>
<dd>lastastöfum</dd>
<dd>Ægis höllu í:</dd>
<dd>Braga ek kyrri</dd>
<dd>bjórreifan;</dd>
<dd>vilk-at ek, at it vreiðir vegizk."</dd>
<dd>&nbsp;</dd></dl></dd></dl>
<p>Gefjun kvað:
</p>
<dl><dd><dl><dd>19.</dd>
<dd>"Hví it æsir tveir</dd>
<dd>skuluð inni hér</dd>
<dd>sáryrðum sakask?</dd>
<dd>Loftki þat veit,</dd>
<dd>at hann leikinn er</dd>
<dd>ok hann fjörg öll fía."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>20.</dd>
<dd>"Þegi þú, Gefjun,</dd>
<dd>þess mun ek nú geta,</dd>
<dd>er þik glapði at geði</dd>
<dd>sveinn inn hvíti,</dd>
<dd>er þér sigli gaf</dd>
<dd>ok þú lagðir lær yfir."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>21.</dd>
<dd>"Ærr ertu, Loki,</dd>
<dd>ok örviti,</dd>
<dd>er þú fær þér Gefjun at gremi,</dd>
<dd>því at aldar örlög</dd>
<dd>hygg ek, at hon öll of viti</dd>
<dd>jafngörla sem ek."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>22.</dd>
<dd>"Þegi þú, Óðinn,</dd>
<dd>þú kunnir aldregi</dd>
<dd>deila víg með verum;</dd>
<dd>oft þú gaft,</dd>
<dd>þeim er þú gefa skyldir-a,</dd>
<dd>inum slævurum sigr."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>23.</dd>
<dd>"Veiztu, ef ek gaf,</dd>
<dd>þeim er ek gefa né skylda,</dd>
<dd>inum slævurum, sigr,</dd>
<dd>átta vetr</dd>
<dd>vartu fyr jörð neðan,</dd></dl></dd></dl>
<dl><dd><dl><dd>kýr mólkandi ok kona,</dd>
<dd>ok hefr þú þar börn borit,</dd>
<dd>ok hugða ek þat args aðal."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>24.</dd>
<dd>"En þik síða kóðu</dd>
<dd>Sámseyu í,</dd>
<dd>ok draptu á vétt sem völur;</dd>
<dd>vitka líki</dd>
<dd>fórtu verþjóð yfir,</dd>
<dd>ok hugða ek þat args aðal."</dd>
<dd>&nbsp;</dd></dl></dd></dl>
<p>Frigg kvað:
</p>
<dl><dd><dl><dd>25.</dd>
<dd>"Örlögum ykkrum</dd>
<dd>skylið aldregi</dd>
<dd>segja seggjum frá,</dd>
<dd>hvat it æsir tveir</dd>
<dd>drýgðuð í árdaga;</dd>
<dd>firrisk æ forn rök firar."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>26.</dd>
<dd>"Þegi þú, Frigg,</dd>
<dd>þú ert Fjörgyns mær</dd>
<dd>ok hefr æ vergjörn verit,</dd>
<dd>er þá Véa ok Vilja</dd>
<dd>léztu þér, Viðris kvæn,</dd>
<dd>báða i baðm of tekit."</dd>
<dd>&nbsp;</dd></dl></dd></dl>
<p>Frigg kvað:
</p>
<dl><dd><dl><dd>27.</dd>
<dd>"Veiztu, ef ek inni ættak</dd>
<dd>Ægis höllum i</dd>
<dd>Baldri líkan bur,</dd>
<dd>út þú né kvæmir</dd>
<dd>frá ása sonum,</dd>
<dd>ok væri þá at þér vreiðum vegit."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>28.</dd>
<dd>"Enn vill þú, Frigg,</dd>
<dd>at ek fleiri telja</dd>
<dd>mína meinstafi:</dd>
<dd>ek því réð,</dd>
<dd>er þú ríða sér-at</dd>
<dd>síðan Baldr at sölum."</dd>
<dd>&nbsp;</dd></dl></dd></dl>
<p>Freyja kvað:
</p>
<dl><dd><dl><dd>29.</dd>
<dd>"Ærr ertu, Loki,</dd>
<dd>er þú yðra telr</dd>
<dd>ljóta leiðstafi;</dd>
<dd>örlög Frigg,</dd>
<dd>hygg ek, at öll viti,</dd>
<dd>þótt hon sjalfgi segi."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>30.</dd>
<dd>"Þegi þú, Freyja,</dd>
<dd>þik kann ek fullgörva,</dd>
<dd>er-a þér vamma vant:</dd>
<dd>ása ok alfa,</dd>
<dd>er hér inni eru,</dd>
<dd>hverr hefir þinn hór verit."</dd>
<dd>&nbsp;</dd></dl></dd></dl>
<p>Freyja kvað:
</p>
<dl><dd><dl><dd>31.</dd>
<dd>"Flá er þér tunga,</dd>
<dd>hygg ek, at þér fremr myni</dd>
<dd>ógótt of gala;</dd>
<dd>reiðir ro þér æsir</dd>
<dd>ok ásynjur,</dd>
<dd>hryggr muntu heim fara."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>32.</dd>
<dd>"Þegi þú, Freyja,</dd>
<dd>þú ert fordæða</dd>
<dd>ok meini blandin mjök,</dd>
<dd>síz þik at bræðr þínum</dd>
<dd>stóðu blíð regin</dd>
<dd>ok myndir þú þá, Freyja, frata."</dd>
<dd>&nbsp;</dd></dl></dd></dl>
<p>Njörðr kvað:
</p>
<dl><dd><dl><dd>33.</dd>
<dd>"Þat er válítit,</dd>
<dd>þótt sér varðir</dd>
<dd>vers fái, hós eða hvárs;</dd></dl></dd></dl>
<dl><dd><dl><dd>hitt er undr, er áss ragr</dd>
<dd>er hér inn of kominn</dd>
<dd>ok hefir sá börn of borit."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>34.</dd>
<dd>"Þegi þú, Njörðr,</dd>
<dd>þú vart austr heðan</dd>
<dd>gíls of sendr at goðum;</dd>
<dd>Hymis meyjar</dd>
<dd>höfðu þik at hlandtrogi</dd>
<dd>ok þér i munn migu."</dd>
<dd>&nbsp;</dd></dl></dd></dl>
<p>Njörðr kvað:
</p>
<dl><dd><dl><dd>35.</dd>
<dd>"Sú erumk líkn,</dd>
<dd>er ek vark langt heðan</dd>
<dd>gísl of sendr at goðum,</dd>
<dd>þá ek mög gat,</dd>
<dd>þann er mangi fíár,</dd>
<dd>ok þykkir sá ása jaðarr."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>36.</dd>
<dd>"Hættu nú, Njörðr,</dd>
<dd>haf þú á hófi þik,</dd>
<dd>munk-a ek því leyna lengr:</dd>
<dd>við systur þinni</dd>
<dd>gaztu slíkan mög,</dd>
<dd>ok er-a þó vánu verr."</dd>
<dd>&nbsp;</dd></dl></dd></dl>
<p>Týr kvað:
</p>
<dl><dd><dl><dd>37.</dd>
<dd>"Freyr er beztr</dd>
<dd>allra ballriða</dd>
<dd>ása görðum í;</dd>
<dd>mey hann né grætir</dd>
<dd>né manns konu</dd>
<dd>ok leysir ór höftum hvern."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>38.</dd>
<dd>"Þegi þú, Týr,</dd>
<dd>þú kunnir aldregi</dd>
<dd>bera tilt með tveim;</dd>
<dd>handar innar hægri</dd>
<dd>mun ek hinnar geta,</dd>
<dd>er þér sleit Fenrir frá."</dd>
<dd>&nbsp;</dd></dl></dd></dl>
<p>Týr kvað:
</p>
<dl><dd><dl><dd>39.</dd>
<dd>"Handar em ek vanr,</dd>
<dd>en þú hróðrsvitnis,</dd>
<dd>böl er beggja þrá;</dd>
<dd>ulfgi hefir ok vel,</dd>
<dd>er í böndum skal</dd>
<dd>bíða ragnarökrs."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>40.</dd>
<dd>"Þegi þú, Týr,</dd>
<dd>þat varð þinni konu,</dd>
<dd>at hon átti mög við mér;</dd>
<dd>öln né penning</dd>
<dd>hafðir þú þess aldregi</dd>
<dd>vanréttis, vesall."</dd>
<dd>&nbsp;</dd></dl></dd></dl>
<p>Freyr kvað:
</p>
<dl><dd><dl><dd>41.</dd>
<dd>"Ulfr sé ek liggja</dd>
<dd>árósi fyrir,</dd>
<dd>unz rjúfask regin;</dd>
<dd>því mundu næst,</dd>
<dd>nema þú nú þegir,</dd>
<dd>bundinn, bölvasmiðr."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>42.</dd>
<dd>"Gulli keypta</dd>
<dd>léztu Gymis dóttur</dd>
<dd>ok seldir þitt svá sverð;</dd>
<dd>en er Múspells synir</dd>
<dd>ríða Myrkvið yfir,</dd>
<dd>veizt-a þú þá, vesall, hvé þú vegr."</dd>
<dd>&nbsp;</dd></dl></dd></dl>
<p>Byggvir kvað:
</p>
<dl><dd><dl><dd>43.</dd>
<dd>"Veiztu, ef ek eðli ættak</dd>
<dd>sem Ingunar-Freyr</dd>
<dd>ok svá sælligt setr,</dd>
<dd>mergi smæra</dd>
<dd>mölða ek þá meinkráku</dd>
<dd>ok lemða alla í liðu."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>44.</dd>
<dd>"Hvat er þat it litla</dd>
<dd>er ek þat löggra sék</dd>
<dd>ok snapvíst snapir?</dd>
<dd>At eyrum Freys</dd>
<dd>mundu æ vera</dd>
<dd>ok und kvernum klaka."</dd>
<dd>&nbsp;</dd></dl></dd></dl>
<p>Byggvir kvað:
</p>
<dl><dd><dl><dd>45.</dd>
<dd>"Byggvir ek heiti,</dd>
<dd>en mik bráðan kveða</dd>
<dd>goð öll ok gumar;</dd>
<dd>því em ek hér hróðugr,</dd>
<dd>at drekka Hrofts megir</dd>
<dd>allir öl saman."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>46.</dd>
<dd>"Þegi þú, Byggvir,</dd>
<dd>þú kunnir aldregi</dd>
<dd>deila með mönnum mat,</dd>
<dd>ok þik í flets strái</dd>
<dd>finna né máttu,</dd>
<dd>þá er vágu verar."</dd>
<dd>&nbsp;</dd></dl></dd></dl>
<p>Heimdallr kvað:
</p>
<dl><dd><dl><dd>47.</dd>
<dd>"Ölr ertu, Loki,</dd>
<dd>svá at þú ert örviti,</dd>
<dd>- hví né lezk-a-ðu, Loki? -</dd>
<dd>því at ofdrykkja</dd>
<dd>veldr alda hveim,</dd>
<dd>er sína mælgi né man-at."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>48.</dd>
<dd>"Þegi þú, Heimdallr,</dd>
<dd>þér var í árdaga</dd>
<dd>it ljóta líf of lagit;</dd>
<dd>örgu baki</dd>
<dd>þú munt æ vera</dd>
<dd>ok vaka vörðr goða."</dd>
<dd>&nbsp;</dd></dl></dd></dl>
<p>Skaði kvað:
</p>
<dl><dd><dl><dd>49.</dd>
<dd>"Létt er þér, Loki;</dd>
<dd>mun-at-tu lengi svá</dd>
<dd>leika lausum hala,</dd>
<dd>því at þik á hjörvi</dd>
<dd>skulu ins hrímkalda magar</dd>
<dd>görnum binda goð."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>50.</dd>
<dd>"Veiztu, ef mik á hjörvi</dd>
<dd>skulu ins hrímkalda magar</dd>
<dd>görnum binda goð,</dd>
<dd>fyrstr ok efstr</dd>
<dd>var ek at fjörlagi,</dd>
<dd>þars vér á Þjaza þrifum."</dd>
<dd>&nbsp;</dd></dl></dd></dl>
<p>Skaði kvað:
</p>
<dl><dd><dl><dd>51.</dd>
<dd>"Veiztu, ef fyrstr ok efstr</dd>
<dd>vartu at fjörlagi,</dd>
<dd>þá er ér á Þjaza þrifuð,</dd>
<dd>frá mínum véum</dd>
<dd>ok vöngum skulu</dd>
<dd>þér æ köld ráð koma."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>52.</dd>
<dd>"Léttari í málum</dd>
<dd>vartu við Laufeyjar son,</dd>
<dd>þá er þú létz mér á beð þinn boðit;</dd>
<dd>getit verðr oss slíks,</dd>
<dd>ef vér görva skulum</dd>
<dd>telja vömmin vár."</dd></dl></dd></dl>
<p><br>
þá gekk Sif fram ok byrlaði Loka í hrímkálki mjöð ok mælti:
</p><p><br>
</p>
<dl><dd><dl><dd>53.</dd>
<dd>"Heill ver þú nú, Loki,</dd>
<dd>ok tak við hrímkálki</dd>
<dd>fullum forns mjaðar,</dd>
<dd>heldr þú hana eina</dd>
<dd>látir með ása sonum</dd>
<dd>vammalausa vera."</dd></dl></dd></dl>
<p><br>
Hann tók við horni ok drakk af:
</p><p><br>
</p>
<dl><dd><dl><dd>54.</dd>
<dd>"Ein þú værir,</dd>
<dd>ef þú svá værir,</dd>
<dd>vör ok gröm at veri;</dd>
<dd>einn ek veit,</dd>
<dd>svá at ek vita þykkjumk,</dd>
<dd>hór ok af Hlórriða,</dd>
<dd>ok var þat sá inn lævísi Loki."</dd>
<dd>&nbsp;</dd></dl></dd></dl>
<p>Beyla kvað:
</p>
<dl><dd><dl><dd>55.</dd>
<dd>"Fjöll öll skjalfa;</dd>
<dd>hygg ek á för vera</dd>
<dd>heiman Hlórriða;</dd>
<dd>han ræðr ró,</dd>
<dd>þeim er rægir hér</dd>
<dd>goð öll ok guma."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>56.</dd>
<dd>"Þegi þú, Beyla,</dd>
<dd>þú ert Byggvis kvæn</dd>
<dd>ok meini blandinn mjök,</dd>
<dd>ókynjan meira</dd>
<dd>kom-a med ása sonum;</dd>
<dd>öll ertu, deigja, dritin."</dd></dl></dd></dl>
<p><br>
Þá kom Þórr at ok kvað:
</p><p><br>
</p>
<dl><dd><dl><dd>57.</dd>
<dd>"Þegi þú, rög vættr,</dd>
<dd>þér skal minn þrúðhamarr,</dd>
<dd>Mjöllnir, mál fyrnema;</dd>
<dd>herðaklett</dd>
<dd>drep ek þér halsi af,</dd>
<dd>ok verðr þá þínu fjörvi of farit."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>58.</dd>
<dd>"Jarðar burr</dd>
<dd>er hér nú inn kominn,</dd>
<dd>hví þrasir þú svá, Þórr?</dd>
<dd>En þá þorir þú ekki,</dd>
<dd>er þú skalt við ulfinn vega,</dd>
<dd>ok svelgr hann allan Sigföður."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>59.</dd>
<dd>"Þegi þú, rög vættr,</dd>
<dd>þér skal minn þrúðhamarr,</dd>
<dd>Mjöllnir, mál fyrnema;</dd>
<dd>upp ek þér verp</dd>
<dd>ok á austrvega,</dd>
<dd>síðan þik manngi sér."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>60.</dd>
<dd>"Austrförum þínum</dd>
<dd>skaltu aldregi</dd>
<dd>segja seggjum frá,</dd>
<dd>síz í hanska þumlungi</dd>
<dd>hnúkðir þú einheri,</dd>
<dd>ok þóttisk-a þú þá Þórr vera."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>61.</dd>
<dd>"Þegi þú, rög vættr,</dd>
<dd>þér skal minn þrúðhamarr,</dd>
<dd>Mjöllnir, mál fyrnema;</dd>
<dd>hendi inni hægri</dd>
<dd>drep ek þik Hrungnis bana,</dd>
<dd>svá at þér brotnar beina hvat."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>62.</dd>
<dd>"Lifa ætla ek mér</dd>
<dd>langan aldr,</dd>
<dd>þóttú hætir hamri mér;</dd>
<dd>skarpar álar</dd>
<dd>þóttu þér Skrýmis vera,</dd>
<dd>ok máttir-a þú þá nesti ná,</dd>
<dd>ok svalzt þú þá hungri heill."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>63.</dd>
<dd>"Þegi þú, rög vættr,</dd>
<dd>þér skal minn þrúðhamarr,</dd>
<dd>Mjöllnir, mál fyrnema;</dd>
<dd>Hrungnis bani</dd>
<dd>mun þér í hel koma</dd>
<dd>fyr nágrindr neðan."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>64.</dd>
<dd>"Kvað ek fyr ásum,</dd>
<dd>kvað ek fyr ása sonum,</dd>
<dd>þats mik hvatti hugr,</dd>
<dd>en fyr þér einum</dd>
<dd>mun ek út ganga,</dd>
<dd>því at ek veit, at þú vegr.</dd>
<dd>&nbsp;</dd>
<dd>65.</dd>
<dd>Öl gerðir þú, Ægir,</dd>
<dd>en þú aldri munt</dd>
<dd>síðan sumbl of gera;</dd>
<dd>eiga þín öll,</dd>
<dd>er hér inni er,</dd>
<dd>leiki yfir logi,</dd>
<dd>ok brenni þér á baki."</dd></dl></dd></dl>
<p><br>
En eftir þetta falst Loki í Fránangrsforsi í lax líki. Þar tóku æsir hann. Hann var bundinn með þörmum sonar síns, Vála, en Narfi, sonr hans, varð at vargi. Skaði tók eitrorm ok festi upp yfir annlit Loka. Draup þar ór eitr. Sigyn, kona Loka, sat þar ok helt munnlaug undir eitrið. En er munnlaugin var full, bar hon út eitrið, en meðan draup eitrit á Loka. Þá kippðist hann svá hart við, at þaðan af skalf jörð öll. Þat eru nú kallaðir landsskjálftar.
</p>
</div>