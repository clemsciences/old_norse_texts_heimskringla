<div id="mw-content-text" lang="nb" dir="ltr" class="mw-content-ltr">

><b>Alvíssmál</b>
<p><br>
Alvíss kvað:
</p>
<dl><dd><dl><dd>1.</dd>
<dd>"Bekki breiða,</dd>
<dd>nú skal brúðr með mér</dd>
<dd>heim í sinni snúask;</dd>
<dd>hratat um mægi</dd>
<dd>mun hverjum þykkja,</dd>
<dd>heima skal-at hvíld nema."</dd>
<dd>&nbsp;</dd></dl>
<p>Þórr kvað:
</p>
<dl><dd><dl><dd>2.</dd>
<dd>"Hvat er þat fira?</dd>
<dd>Hví ertu svá fölr um nasar?</dd>
<dd>Vartu í nótt með ná?</dd>
<dd>Þursa líki</dd>
<dd>þykki mér á þér vera;</dd>
<dd>ert-at-tu til brúðar borinn."</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>3.</dd>
<dd>"Alvíss ek heiti,</dd>
<dd>bý ek fyr jörð neðan,</dd>
<dd>á ek undir steini stað;</dd>
<dd>vagna vers</dd>
<dd>ek em á vit kominn;</dd>
<dd>bregði engi föstu heiti fira."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>4.</dd>
<dd>"Ek mun bregða</dd>
<dd>því at ek brúðar á</dd>
<dd>flest of ráð sem faðir;</dd>
<dd>vark-a ek heima,</dd>
<dd>þá er þér heitit var,</dd>
<dd>at sá einn, er gjöf er, með goðum."</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>5.</dd>
<dd>"Hvat er þat rekka,</dd>
<dd>er í ráðum telsk</dd>
<dd>fljóðs ins fagrglóa?</dd>
<dd>Fjarrafleina</dd>
<dd>þik munu fáir kunna;</dd>
<dd>hverr hefr þik baugum borit?"</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>6.</dd>
<dd>"Vingþórr ek heiti,</dd>
<dd>ek hef víða ratat,</dd>
<dd>sonr em ek Síðgrana;</dd>
<dd>at ósátt minni skal-at-tu</dd>
<dd>þat it unga man hafa</dd>
<dd>ok þat gjaforð geta."</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>7.</dd>
<dd>"Sáttir þínar</dd>
<dd>er ek vil snemma hafa</dd>
<dd>ok þat gjaforð geta;</dd>
<dd>eiga vilja</dd>
<dd>heldr en án vera</dd>
<dd>þat it mjallhvíta man."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>8.</dd>
<dd>"Meyjar ástum</dd>
<dd>mun-a þér verða,</dd>
<dd>vísi gestr, of varit,</dd>
<dd>ef þú ór heimi kannt</dd>
<dd>hverjum at segja</dd>
<dd>allt þat, er ek vil vita."</dd>
<dd>&nbsp;</dd>
<dd>9.</dd>
<dd>"Segðu mér þat, Alvíss,</dd>
<dd>- öll of rök fira</dd>
<dd>vörumk, dvergr, at vitir -:</dd>
<dd>hvé sú jörð heitir,</dd>
<dd>er liggr fyr alda sonum</dd>
<dd>heimi hverjum í?"</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>10.</dd>
<dd>"Jörð heitir með mönnum,</dd>
<dd>en með ásum fold,</dd>
<dd>kalla vega vanir,</dd>
<dd>ígræn jötnar,</dd>
<dd>alfar gróandi,</dd>
<dd>kalla aur uppregin."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>11.</dd>
<dd>"Segðu mér þat, Alvíss,</dd>
<dd>- öll of rök fira</dd>
<dd>vörumk, dvergr, at vitir -:</dd>
<dd>hvé sá himinn heitir,</dd>
<dd>erakendi,</dd>
<dd>heimi hverjum í?"</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>12.</dd>
<dd>"Himinn heitir með mönnum,</dd>
<dd>en hlýrnir með goðum,</dd>
<dd>kalla vindófni vanir,</dd>
<dd>uppheim jötnar,</dd>
<dd>alfar fagraræfr,</dd>
<dd>dvergar drjúpansal."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>13.</dd>
<dd>"Segðu mér þat, Avlíss,</dd>
<dd>- öll of rök fira</dd>
<dd>vörumk, dvergr, at vitir -:</dd>
<dd>hversu máni heitir,</dd>
<dd>sá er menn séa,</dd>
<dd>heimi hverjum í?"</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>14.</dd>
<dd>"Máni heitir með mönnum,</dd>
<dd>en mylinn með goðum,</dd>
<dd>kalla hverfanda hvél helju í,</dd>
<dd>skyndi jötnar,</dd>
<dd>en skin dvergar,</dd>
<dd>kalla alfar ártala."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>15.</dd>
<dd>"Segðu mér þat, Alvíss,</dd>
<dd>- öll of rök fira</dd>
<dd>vörumk, dvergr, at vitir -:</dd>
<dd>hvé sú sól heitir,</dd>
<dd>er séa alda synir,</dd>
<dd>heimi hverjum í?"</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>16.</dd>
<dd>"Sól heitir með mönnum,</dd>
<dd>en sunna með goðum,</dd>
<dd>kalla dvergar Dvalins leika,</dd>
<dd>eygló jötnar,</dd>
<dd>alfar fagrahvél,</dd>
<dd>alskír ása synir."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>17.</dd>
<dd>"Segðu mér þat, Alvíss,</dd>
<dd>- öll of rök fira</dd>
<dd>vörumk, dvergr, at vitir -:</dd>
<dd>hvé þau ský heita,</dd>
<dd>er skúrum blandask,</dd>
<dd>heimi hverjum í?</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>18.</dd>
<dd>"Ský heita með mönnum,</dd>
<dd>en skúrván með goðum,</dd>
<dd>kalla vindflot vanir,</dd>
<dd>úrván jötnar,</dd>
<dd>alfar veðrmegin,</dd>
<dd>kalla í helju hjalm huliðs."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>19.</dd>
<dd>"Segðu mér þat, Alvíss,</dd>
<dd>- öll of rök fira</dd>
<dd>vörumk, dvergr, at vitir -:</dd>
<dd>hvé sá vindr heitir,</dd>
<dd>er víðast ferr,</dd>
<dd>heimi hverjum í?"</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>20.</dd>
<dd>"Vindr heitir með mönnum,</dd>
<dd>en váfuðr með goðum,</dd>
<dd>kalla gneggjuð ginnregin,</dd>
<dd>æpi jötnar,</dd>
<dd>alfar dynfara,</dd>
<dd>kalla í helju hviðuð."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>21.</dd>
<dd>"Segðu mér þat, Alvíss,</dd>
<dd>- öll of rök fira</dd>
<dd>vörumk, dvergr, at vitir -:</dd>
<dd>hvé þat logn heitir,</dd>
<dd>er liggja skal,</dd>
<dd>heimi hverjum í?"</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>22.</dd>
<dd>"Logn heitir með mönnum,</dd>
<dd>en lægi með goðum,</dd>
<dd>kalla vindlot vanir,</dd>
<dd>ofhlý jötnar,</dd>
<dd>alfar dagsefa,</dd>
<dd>kalla dvergar dags veru."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>23.</dd>
<dd>"Segðu mér þat, Alvíss,</dd>
<dd>- öll of rök fira</dd>
<dd>vörumk, dvergr, at vitir -:</dd>
<dd>hvé sá marr heitir,</dd>
<dd>er menn róa,</dd>
<dd>heimi hverjum í?"</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>24.</dd>
<dd>"Sær heitir með mönnum,</dd>
<dd>en sílægja með goðum,</dd>
<dd>kalla vág vanir,</dd>
<dd>álheim jötnar,</dd>
<dd>alfar lagastaf,</dd>
<dd>kalla dvergar djúpan mar."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>25.</dd>
<dd>"Segðu mér þat, Alvíss,</dd>
<dd>- öll of rök fira</dd>
<dd>vörumk, dvergr, at vitir -:</dd>
<dd>hvé sá eldr heitir,</dd>
<dd>er brennr fyr alda sonum,</dd>
<dd>heimi hverjum í?"</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>26.</dd>
<dd>"Eldr heitir með mönnum,</dd>
<dd>en með ásum funi,</dd>
<dd>kalla vág vanir,</dd>
<dd>frekan jötnar,</dd>
<dd>en forbrenni dvergar,</dd>
<dd>kalla í helju hröðuð."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>27.</dd>
<dd>"Segðu mér þat, Alvíss,</dd>
<dd>- öll of rök fira</dd>
<dd>vörumk, dvergr, at vitir -:</dd>
<dd>hvé viðr heitir,</dd>
<dd>er vex fyr alda sonum,</dd>
<dd>heimi hverjum í?"</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>28.</dd>
<dd>"Viðr heitir með mönnum,</dd>
<dd>en vallarfax með goðum,</dd>
<dd>kalla hlíðþang halir,</dd>
<dd>eldi jötnar</dd>
<dd>alfar fagrlima,</dd>
<dd>kalla vönd vanir."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>29.</dd>
<dd>"Segðu mér þat, Alvíss,</dd>
<dd>- öll of rök fira</dd>
<dd>vörumk, dvergr,at vitir,</dd>
<dd>hvé sú nótt heitir,</dd>
<dd>in Nörvi kennda,</dd>
<dd>heimi hverjum í?"</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>30.</dd>
<dd>"Nótt heitir með mönnum,</dd>
<dd>en njól með goðum,</dd>
<dd>kalla grímu ginnregin,</dd>
<dd>óljós jötnar,</dd>
<dd>alfar svefngaman,</dd>
<dd>kalla dvergar draumnjörun."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>31.</dd>
<dd>"Segðu mér þat, Alvíss,</dd>
<dd>- öll of rök fira</dd>
<dd>vörumk, dvergr, at vitir -:</dd>
<dd>hvé þat sáð heitir,</dd>
<dd>er sá alda synir,</dd>
<dd>heimi hverjum í?"</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>32.</dd>
<dd>"Bygg heitir með mönnum,</dd>
<dd>en barr með goðum,</dd>
<dd>kalla vöxt vanir,</dd>
<dd>æti jötnar,</dd>
<dd>alfar lagastaf,</dd>
<dd>kalla í helju hnipin."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>33.</dd>
<dd>"Segðu mér þat, Alvíss,</dd>
<dd>- öll of rök fira</dd>
<dd>vörumk, dvergr, at vitir -:</dd>
<dd>hvé þat öl heitir,</dd>
<dd>er drekka alda synir,</dd>
<dd>heimi hverjum í?"</dd>
<dd>&nbsp;</dd></dl></dd></dl>
<p>Alvíss kvað:
</p>
<dl><dd><dl><dd>34.</dd>
<dd>"Öl heitir með mönnum,</dd>
<dd>en með ásum bjórr,</dd>
<dd>kalla veig vanir,</dd>
<dd>hreinalög jötnar,</dd>
<dd>en í helju mjöð,</dd>
<dd>kalla sumbl Suttungs synir."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>35.</dd>
<dd>"Í einu brjósti</dd>
<dd>ek sák aldrigi</dd>
<dd>fleiri forna stafi;</dd>
<dd>miklum tálum</dd>
<dd>kveð ek tældan þik:</dd>
<dd>Uppi ertu, dvergr, of dagaðr,</dd>
<dd>nú skínn sól í sali."</dd></dl></dd></dl>

</div>