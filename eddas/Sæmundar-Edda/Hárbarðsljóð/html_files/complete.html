<div id="mw-content-text" lang="nb" dir="ltr" class="mw-content-ltr">
<b>Hárbarðsljóð</b>
<p><br>
Þórr fór ór Austrvegi ok kom at sundi einu. Öðrum megin sundsins var ferjukarlinn með skipit. Þórr kallaði:
</p><p><br>
</p>
<dl><dd><dl><dd>1.</dd>
<dd>"Hverr er sá sveinn sveina,</dd>
<dd>er stendr fyr sundit handan?"</dd>
<dd>&nbsp;</dd></dl></dd></dl>
<p>Ferjukarlinn kvað:
</p>
<dl><dd><dl><dd>2.</dd>
<dd>"Hverr er sá karl karla,</dd>
<dd>er kallar of váginn?"</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>3.</dd>
<dd>"Fer þú mik um sundit,</dd>
<dd>fæði ek þik á morgun;</dd>
<dd>meis hef ek á baki,</dd>
<dd>verðr-a matr in betri;</dd>
<dd>át ek í hvíld,</dd>
<dd>áðr ek heiman fór,</dd>
<dd>síldr ok hafra;</dd>
<dd>saðr em ek enn þess."</dd>
<dd>&nbsp;</dd></dl></dd></dl>
<p>Ferjukarlinn kvað:
</p>
<dl><dd><dl><dd>4.</dd>
<dd>"Árligum verkum</dd>
<dd>hrósar þú, verðinum;</dd>
<dd>veizt-at-tu fyrir görla,</dd>
<dd>döpr eru þín heimkynni,</dd>
<dd>dauð, hygg ek, at þín móðir sé."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>5.</dd>
<dd>"Þat segir þú nú,</dd>
<dd>er hverjum þykkir</dd>
<dd>mest at vita,</dd>
<dd>at mín móðir dauð sé."</dd>
<dd>&nbsp;</dd></dl></dd></dl>
<p>Ferjukarlinn kvað:
</p>
<dl><dd><dl><dd>6.</dd>
<dd>"Þeygi er sem þú</dd>
<dd>þrjú bú góð eigir;</dd>
<dd>berbeinn þú stendr</dd>
<dd>ok hefr brautinga gervi,</dd>
<dd>þatki, at þú hafir brækr þínar."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>7.</dd>
<dd>"Stýrðu hingat eikjunni,</dd>
<dd>ek mun þér stöðna kenna, -</dd>
<dd>eða hverr á skipit,</dd>
<dd>er þú heldr við landit?"</dd>
<dd>&nbsp;</dd></dl></dd></dl>
<p>Ferjukarlinn kvað:
</p>
<dl><dd><dl><dd>8.</dd>
<dd>"Hildolfr sá heitir,</dd>
<dd>er mik halda bað,</dd>
<dd>rekkr inn ráðsvinni,</dd>
<dd>er býr í Ráðseyjarsundi;</dd>
<dd>bað-at hann hlennimenn flytja</dd>
<dd>eða hrossaþjófa,</dd>
<dd>góða eina</dd>
<dd>ok þá, er ek görva kunna;</dd>
<dd>segðu til nafns þíns,</dd>
<dd>ef þú vill um sundit fara!"</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>9.</dd>
<dd>"Segja mun ek til nafns míns,</dd>
<dd>þótt ek sekr séak,</dd>
<dd>ok til alls eðlis:</dd>
<dd>Ek em Óðins sonr,</dd>
<dd>Meila bróðir,</dd>
<dd>en Magna faðir,</dd>
<dd>þrúðvaldr goða,</dd>
<dd>við Þór knáttu hér dæma!</dd>
<dd>Hins vil ek nú spyrja,</dd>
<dd>hvat þú heitir."</dd>
<dd>&nbsp;</dd></dl></dd></dl>
<p>Ferjukarlinn kvað:
</p>
<dl><dd><dl><dd>10.</dd>
<dd>"Hárbarðr ek heiti,</dd>
<dd>hylk um nafn sjaldan."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>11.</dd>
<dd>"Hvat skaltu of nafn hylja,</dd>
<dd>nema þú sakar eigir?"</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>12.</dd>
<dd>"En þótt ek sakar eiga,</dd>
<dd>þá mun ek forða fjörvi mínu</dd>
<dd>fyr slíkum sem þú ert,</dd>
<dd>nema ek feigr sé."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>13.</dd>
<dd>"Harm ljótan</dd>
<dd>mér þykkir í því</dd>
<dd>at vaða um váginn til þín</dd>
<dd>ok væta ögur minn;</dd>
<dd>skylda ek launa</dd>
<dd>kögursveini þínum</dd>
<dd>kanginyrði,</dd>
<dd>ef ek kæmumk yfir sundit."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>14.</dd>
<dd>"Hér mun ek standa</dd>
<dd>ok þín heðan bíða;</dd>
<dd>fannt-a þú mann in harðara</dd>
<dd>at Hrungni dauðan."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>15.</dd>
<dd>"Hins viltu nú geta,</dd>
<dd>er vit Hrungnir deildum,</dd>
<dd>sá inn stórúðgi jötunn,</dd>
<dd>er ór steini var höfuðit á;</dd>
<dd>þó lét ek hann falla</dd>
<dd>ok fyrir hníga.</dd>
<dd>Hvat vanntu þá meðan, Hárbarðr?"</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>16.</dd>
<dd>"Var ek með Fjölvari</dd>
<dd>fimm vetr alla</dd>
<dd>í ey þeiri,</dd>
<dd>er Algræn heitir;</dd>
<dd>vega vér þar knáttum</dd>
<dd>ok val fella,</dd>
<dd>margs at freista,</dd>
<dd>mans at kosta."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>17.</dd>
<dd>"Hversu snúnuðu yðr konur yðrar?"</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>18.</dd>
<dd>"Sparkar áttu vér konur,</dd>
<dd>ef oss at spökum yrði;</dd>
<dd>horskar áttu vér konur,</dd>
<dd>ef oss hollar væri;</dd>
<dd>þær ór sandi</dd>
<dd>síma undu,</dd>
<dd>ok ór dali djúpum</dd>
<dd>grund of grófu;</dd>
<dd>varð ek þeim einn öllum</dd>
<dd>efri at ráðum;</dd>
<dd>hvílda ek hjá þeim systrum sjau,</dd>
<dd>ok hafða ek geð þeira allt ok gaman.</dd>
<dd>Hvat vanntu þá meðan, Þórr?"</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>19.</dd>
<dd>"Ek drap Þjaza,</dd>
<dd>inn þrúðmóðga jötun,</dd>
<dd>upp ek varp augum</dd>
<dd>Alvalda sonar</dd>
<dd>á þann inn heiða himin;</dd>
<dd>þau eru merki mest</dd>
<dd>minna verka,</dd>
<dd>þau er allir menn síðan of séa.</dd>
<dd>Hvat vanntu þá meðan, Hárbarðr?"</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>20.</dd>
<dd>"Miklar manvélar</dd>
<dd>ek hafða við myrkriður,</dd>
<dd>þá er ek vélta þær frá verum;</dd>
<dd>harðan jötun</dd>
<dd>ek hugða Hlébarð vera,</dd>
<dd>gaf hann mér gambantein,</dd>
<dd>en ek vélta hann ór viti."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>21.</dd>
<dd>"Illum huga</dd>
<dd>launaðir þú þá góðar gjafar."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>22.</dd>
<dd>"Þat hefr eik,</dd>
<dd>er af annarri skefr,</dd>
<dd>of sik er hverr í slíku.</dd>
<dd>Hvat vanntu þá meðan Þórr?"</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>23.</dd>
<dd>"Ek var austr</dd>
<dd>ok jötna barðak</dd>
<dd>brúðir bölvísar,</dd>
<dd>er til bjargs gengu;</dd>
<dd>mikil myndi ætt jötna,</dd>
<dd>ef allir lifði</dd>
<dd>vætr myndi manna</dd>
<dd>undir Miðgarði.</dd>
<dd>Hvat vanntu þá meðan, Hárbarðr?"</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>24.</dd>
<dd>"Var ek á Vallandi</dd>
<dd>ok vígum fylgdak,</dd>
<dd>atta ek jöfrum,</dd>
<dd>en aldri sættak;</dd>
<dd>Óðinn á jarla,</dd>
<dd>þá er í val falla,</dd>
<dd>en Þórr á þrælakyn."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>25.</dd>
<dd>"Ójafnt skipta</dd>
<dd>er þú myndir með ásum liði,</dd>
<dd>ef þú ættir vilgi mikils vald."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>26.</dd>
<dd>"Þórr á afl ærit,</dd>
<dd>en ekki hjarta;</dd>
<dd>af hræðslu ok hugbleyði</dd>
<dd>þér var í hanzka troðit,</dd>
<dd>ok þóttisk-a þú þá Þórr vera;</dd>
<dd>hvárki þú þá þorðir</dd>
<dd>fyr hræðslu þinni</dd>
<dd>hnjósa né físa,</dd>
<dd>svá at Fjalarr heyrði."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>27.</dd>
<dd>"Hárbarðr inn ragi,</dd>
<dd>ek mynda þik í hel drepa,</dd>
<dd>ef ek mætta seilask um sund."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>28.</dd>
<dd>"Hvat skyldir um sund seilask,</dd>
<dd>er sakir ro alls engar?</dd>
<dd>Hvat vanntu þá, Þórr?"</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>29.</dd>
<dd>"Ek var austr</dd>
<dd>ok ána varðak,</dd>
<dd>þá er mik sóttu</dd>
<dd>þeir Svárangs synir;</dd>
<dd>grjóti þeir mik börðu,</dd>
<dd>gagni urðu þeir þó lítt fegnir,</dd>
<dd>þó urðu þeir mik fyrri</dd>
<dd>friðar at biðja.</dd>
<dd>Hvat vanntu þá meðan, Hárbarðr?"</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>30.</dd>
<dd>"Ek var austr</dd>
<dd>ok við einhverja dæmðak,</dd>
<dd>lék ek við ina línhvítu</dd>
<dd>ok launþing háðak;</dd>
<dd>gladdak ina gullbjörtu,</dd>
<dd>gamni mær unði."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>31.</dd>
<dd>"Góð átt þú þér mankynni þar þá."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>32.</dd>
<dd>"Liðs þíns</dd>
<dd>væra ek þá þurfi, Þórr,</dd>
<dd>at ek helda þeiri inni línhvítu mey."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>33.</dd>
<dd>"Ek munda þér þá þat veita,</dd>
<dd>ef ek viðr of kæmumk."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>34.</dd>
<dd>"Ek mynda þér þá trúa,</dd>
<dd>nema þú mik í tryggð véltir."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>35.</dd>
<dd>"Emk-at ek sá hælbítr</dd>
<dd>sem húðskór forn á vár."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>36.</dd>
<dd>"Hvat vanntu þá meðan, Þórr?"</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>37.</dd>
<dd>"Brúðir berserkja</dd>
<dd>barðak í Hléseyju;</dd>
<dd>þær höfðu verst unnit,</dd>
<dd>vélta þjóð alla."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>38.</dd>
<dd>"Klæki vanntu þá, Þórr,</dd>
<dd>er þú á konum barðir."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>39.</dd>
<dd>"Vargynjur þat váru,</dd>
<dd>en varla konur,</dd>
<dd>skelldu skip mitt,</dd>
<dd>er ek skorðat hafðak,</dd>
<dd>ægðu mér járnlurki</dd>
<dd>en eltu Þjalfa.</dd>
<dd>Hvat vanntu meðan, Hárbarðr?"</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>40.</dd>
<dd>"Ek vark í hernum,</dd>
<dd>er hingat gerðisk</dd>
<dd>gnæfa gunnfana,</dd>
<dd>geir at rjóða."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>41.</dd>
<dd>"Þess viltu nú geta,</dd>
<dd>er þú fórt oss óljúfan at bjóða."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>42.</dd>
<dd>"Bæta skal þér þat þá</dd>
<dd>munda baugi,</dd>
<dd>sem jafnendr unnu,</dd>
<dd>þeir er okkr vilja sætta."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>43.</dd>
<dd>"Hvar namtu þessi</dd>
<dd>in hnæfiligu orð,</dd></dl></dd></dl>
<dl><dd><dl><dd>er ek heyrða aldregi</dd>
<dd>in hnæfiligri?"</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>44.</dd>
<dd>"Nam ek at mönnum</dd>
<dd>þeim inum aldrænum,</dd>
<dd>er búa í heimis skógum."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>45.</dd>
<dd>"Þó gefr þú gott nafn dysjum,</dd>
<dd>er þú kallar þær heimis skóga."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>46.</dd>
<dd>"Svá dæmi ek of slíkt far."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>47.</dd>
<dd>"Orðkringi þín</dd>
<dd>mun þér illa koma,</dd>
<dd>ef ek ræð á vág at vaða;</dd>
<dd>ulfi hæra</dd>
<dd>hygg ek þik æpa munu,</dd>
<dd>ef þú hlýtr af hamri högg."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>48.</dd>
<dd>"Sif á hó heima,</dd>
<dd>hans muntu fund vilja,</dd>
<dd>þann muntu þrek drýgja,</dd>
<dd>þat er þér skyldara."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>49.</dd>
<dd>"Mælir þú at munns ráði,</dd>
<dd>svá at mér skyldi verst þykkja,</dd>
<dd>halr inn hugblauði,</dd>
<dd>hygg ek, at þú ljúgir."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>50.</dd>
<dd>"Satt hygg ek mik segja;</dd>
<dd>seinn ertu at för þinni,</dd>
<dd>langt myndir þú nú kominn, Þórr,</dd>
<dd>ef þú litum færir."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>51.</dd>
<dd>"Hárbarðr inn ragi,</dd>
<dd>heldr hefr þú nú mik dvalðan."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>52.</dd>
<dd>"Ása-þórs hugða ek</dd>
<dd>aldregi mundu</dd>
<dd>glepja féhirði farar."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>53.</dd>
<dd>"Ráð mun ek þér nú ráða;</dd>
<dd>ró þú hingat bátinum,</dd>
<dd>hættum hætingi,</dd>
<dd>hittu föður Magna."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>54.</dd>
<dd>"Farðu firr sundi,</dd>
<dd>þér skal fars synja."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>55.</dd>
<dd>"Vísa þú mér nú leiðina,</dd>
<dd>alls þú vill mik eigi um váginn ferja."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>56.</dd>
<dd>Lítit er at synja,</dd>
<dd>langt er at fara;</dd>
<dd>stund er til stokksins,</dd>
<dd>önnur til steinsins,</dd>
<dd>haltu svá til vinstra vegsins,</dd>
<dd>unz þú hittir Verland;</dd>
<dd>þar mun Fjörgyn</dd>
<dd>hitta Þór, son sinn,</dd>
<dd>ok mun hon kenna hánum áttunga brautir</dd>
<dd>til Óðins landa."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>57.</dd>
<dd>"Mun ek taka þangat í dag?"</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>58.</dd>
<dd>"Taka við víl ok erfiði,</dd>
<dd>at upprennandi sólu,</dd>
<dd>er ek get þána."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>59.</dd>
<dd>"Skammt mun nú mál okkat,</dd>
<dd>alls þú mér skætingu einni svarar;</dd>
<dd>launa mun ek þér farsynjun,</dd>
<dd>ef vit finnumk í sinn annat."</dd>
<dd>&nbsp;</dd></dl></dd></dl>
<p>Hárbarðr kvað:
</p>
<dl><dd><dl><dd>60.</dd>
<dd>"Far þú nú,</dd>
<dd>þars þik hafi allan gramir."</dd></dl></dd></dl>


</div>