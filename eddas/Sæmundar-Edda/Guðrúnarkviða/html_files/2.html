<div id="mw-content-text" lang="nb" dir="ltr" class="mw-content-ltr">
<b>Guðrúnarkviða in forna</b>
<p><br>
Þjóðrekr konungr var með Atla ok hafði þar látit flesta alla menn sína. Þjóðrekr ok Guðrún kærðu harma sín á milli. Hon sagði hánum ok kvað:
</p><p><br>
</p>
<dl><dd><dl><dd>1.</dd>
<dd>Mær var ek meyja,</dd>
<dd>- móðir mik fæddi, -</dd>
<dd>björt í búri,</dd>
<dd>unna ek vel bræðrum, -</dd>
<dd>unz mik Gjúki</dd>
<dd>gulli reifði,</dd>
<dd>gulli reifði,</dd>
<dd>gaf Sigurði.</dd>
<dd>&nbsp;</dd>
<dd>2.</dd>
<dd>Svá var Sigurðr</dd>
<dd>of sonum Gjúka</dd>
<dd>sem væri grænn laukr</dd>
<dd>ór grasi vaxinn</dd>
<dd>eða hjörtr hábeinn</dd>
<dd>of hvössum dýrum</dd>
<dd>eða gull glóðrautt</dd>
<dd>af gráu silfri.</dd>
<dd>&nbsp;</dd>
<dd>3.</dd>
<dd>Unz mér fyrmunðu</dd>
<dd>mínir bræðr,</dd>
<dd>at ek ætta ver</dd>
<dd>öllum fremra;</dd>
<dd>sofa þeir né máttu-t</dd>
<dd>né of sakar dæma,</dd>
<dd>áðr þeir Sigurð</dd>
<dd>svelta létu.</dd>
<dd>&nbsp;</dd>
<dd>4.</dd>
<dd>Grani rann at þingi,</dd>
<dd>- gnýr var at heyra, -</dd>
<dd>en þá Sigurðr</dd>
<dd>sjalfr eigi kom;</dd>
<dd>öll váru söðuldýr</dd>
<dd>sveita stokkin</dd>
<dd>ok of vanið vási</dd>
<dd>und vegöndum.</dd>
<dd>&nbsp;</dd>
<dd>5.</dd>
<dd>Gekk ek grátandi</dd>
<dd>við Grana ræða,</dd>
<dd>úrughlýra</dd>
<dd>jó frá ek spjalla;</dd>
<dd>hnipnaði Grani þá,</dd>
<dd>drap í gras höfði,</dd>
<dd>jór þat vissi,</dd>
<dd>eigendr né lifðu-t.</dd>
<dd>&nbsp;</dd>
<dd>6.</dd>
<dd>Lengi hvarfaðak,</dd>
<dd>lengi hugir deildusk,</dd>
<dd>áðr ek of frægak</dd>
<dd>folkvörð at gram.</dd>
<dd>&nbsp;</dd>
<dd>7.</dd>
<dd>Hnipnaði Gunnarr,</dd>
<dd>sagði mér Högni</dd>
<dd>frá Sigurðar</dd>
<dd>sárum dauða:</dd>
<dd>"Liggr of höggvinn</dd>
<dd>fyr handan ver</dd>
<dd>Gothorms bani</dd>
<dd>of gefinn ulfum.</dd>
<dd>&nbsp;</dd>
<dd>8.</dd>
<dd>Líttu þar Sigurð</dd>
<dd>á suðrvega;</dd>
<dd>þá heyrir þú</dd>
<dd>hrafna gjalla,</dd>
<dd>örnu gjalla</dd>
<dd>æzli fegna,</dd>
<dd>varga þjóta</dd>
<dd>of veri þínum."</dd>
<dd>&nbsp;</dd>
<dd>9.</dd>
<dd>"Hví þú mér, Högni,</dd>
<dd>harma slíka</dd>
<dd>viljalaussi</dd>
<dd>vill of segja?</dd>
<dd>Þitt skyli hjarta</dd>
<dd>hrafnar slíta</dd>
<dd>við lönd yfir</dd>
<dd>en þú vitir manna!"</dd>
<dd>&nbsp;</dd>
<dd>10.</dd>
<dd>Svaraði Högni</dd>
<dd>sinni einu,</dd>
<dd>trauðr góðs hugar,</dd>
<dd>af trega stórum:</dd>
<dd>"Þess áttu, Guðrún,</dd>
<dd>græti at fleiri,</dd>
<dd>at hjarta mitt</dd>
<dd>hrafnar slíti."</dd>
<dd>&nbsp;</dd>
<dd>11.</dd>
<dd>Hvarf ek ein þaðan</dd>
<dd>annspilli frá</dd>
<dd>á við lesa</dd>
<dd>varga leifar;</dd>
<dd>gerðig-a ek hjúfra</dd>
<dd>né höndum slá</dd>
<dd>né kveina um</dd>
<dd>sem konur aðrar,</dd>
<dd>þá er sat soltin</dd>
<dd>of Sigurði.</dd>
<dd>&nbsp;</dd>
<dd>12.</dd>
<dd>Nótt þótti mér</dd>
<dd>niðmyrkr vera,</dd>
<dd>er ek sárla satk</dd>
<dd>yfir Sigurði;</dd>
<dd>ulfar þóttumk</dd>
<dd>öllu betri,</dd>
<dd>ef þeir léti mik</dd>
<dd>lífi týna</dd>
<dd>eða brenndi mik</dd>
<dd>sem birkinn við.</dd>
<dd>&nbsp;</dd>
<dd>13.</dd>
<dd>Fór ek af fjalli</dd>
<dd>fimm dægr talið,</dd>
<dd>unz ek höll Halfs</dd>
<dd>háva þekkðak.</dd>
<dd>&nbsp;</dd>
<dd>14.</dd>
<dd>Sat ek með Þóru</dd>
<dd>sjau misseri,</dd>
<dd>dætr Hákonar</dd>
<dd>í Danmörku;</dd>
<dd>hon mér at gamni</dd>
<dd>gullbókaði</dd>
<dd>sali suðræna</dd>
<dd>ok svani danska.</dd>
<dd>&nbsp;</dd>
<dd>15.</dd>
<dd>Hafðu vit á skriftum</dd>
<dd>þat er skatar léku,</dd>
<dd>ok á hannyrðum</dd>
<dd>hilmis þegna,</dd>
<dd>randir rauðar,</dd>
<dd>rekka Húna,</dd>
<dd>hjördrótt, hjalmdrótt,</dd>
<dd>hilmis fylgju.</dd>
<dd>&nbsp;</dd>
<dd>16.</dd>
<dd>Skip Sigmundar</dd>
<dd>skriðu frá landi,</dd>
<dd>gylltar grímur,</dd>
<dd>grafnir stafnar;</dd>
<dd>byrðu vit á borða,</dd>
<dd>þat er þeir börðusk</dd>
<dd>Sigarr ok Siggeirr</dd>
<dd>suðr á Fjóni.</dd>
<dd>&nbsp;</dd>
<dd>17.</dd>
<dd>Þá frá Grimildr,</dd>
<dd>gotnesk kona,</dd>
<dd>hvat ek væra</dd>
<dd>hyggjuð -- --;</dd>
<dd>hon brá borða</dd>
<dd>ok buri heimti</dd>
<dd>þrágjarnliga</dd>
<dd>þess at spyrja,</dd>
<dd>hverr vildi son</dd>
<dd>systur bæta</dd>
<dd>eða ver veginn</dd>
<dd>vildi gjalda.</dd>
<dd>&nbsp;</dd>
<dd>18.</dd>
<dd>Görr lézk Gunnarr</dd>
<dd>gull at bjóða</dd>
<dd>sakar at bæta,</dd>
<dd>ok it sama Högni.</dd>
<dd>Hon frétti at því,</dd>
<dd>hverr fara vildi</dd>
<dd>vigg at söðla</dd>
<dd>vagn at beita,</dd>
<dd>hesti ríða,</dd>
<dd>hauki fleygja,</dd>
<dd>öðrum at skjóta</dd>
<dd>af ýboga.</dd>
<dd>&nbsp;</dd>
<dd>19.</dd>
<dd>Valdarr Dönum</dd>
<dd>með Jarizleifi,</dd>
<dd>Eymóðr þriði</dd>
<dd>með Jarizskári</dd>
<dd>inn gengu þá,</dd>
<dd>jöfrum líkir,</dd>
<dd>Langbarðs liðar,</dd>
<dd>höfðu loða rauða,</dd>
<dd>stuttar brynjur,</dd>
<dd>steypða hjalma,</dd>
<dd>skalmum gyrðir,</dd>
<dd>höfðu skarar jarpar.</dd>
<dd>&nbsp;</dd>
<dd>20.</dd>
<dd>Hverr vildi mér</dd>
<dd>hnossir velja,</dd>
<dd>hnossir velja</dd>
<dd>ok hugat mæla,</dd>
<dd>ef þeir mætti mér</dd>
<dd>margra súta</dd>
<dd>tryggðir vinna, -</dd>
<dd>né ek trúa gerða.</dd>
<dd>&nbsp;</dd>
<dd>21.</dd>
<dd>Færði mér Grímhildr</dd>
<dd>full at drekka</dd>
<dd>svalt ok sárligt,</dd>
<dd>né ek sakar munðak;</dd>
<dd>þat var of aukit</dd>
<dd>jarðar magni,</dd>
<dd>svalköldum sæ</dd>
<dd>ok sónum dreyra.</dd>
<dd>&nbsp;</dd>
<dd>22.</dd>
<dd>Váru í horni</dd>
<dd>hvers kyns stafir</dd>
<dd>ristnir ok roðnir,</dd>
<dd>- ráða ek né máttak, -</dd>
<dd>lyngfiskr langr,</dd>
<dd>lands Haddingja</dd>
<dd>ax óskorit,</dd>
<dd>innleið dyra.</dd>
<dd>&nbsp;</dd>
<dd>23.</dd>
<dd>Váru þeim bjóri</dd>
<dd>böl mörg saman,</dd>
<dd>urt alls viðar</dd>
<dd>ok akarn brunnin,</dd>
<dd>umdögg arins,</dd>
<dd>iðrar blótnar,</dd>
<dd>svíns lifr soðin,</dd>
<dd>því at hon sakar deyfði.</dd>
<dd>&nbsp;</dd>
<dd>24.</dd>
<dd>En þá gleymðu,</dd>
<dd>er getit höfðu,</dd>
<dd>öll jöfurs</dd>
<dd>jórbjúg í sal;</dd>
<dd>kómu konungar</dd>
<dd>fyr kné þrennir,</dd>
<dd>áðr hon sjalfa mik</dd>
<dd>sótti at máli.</dd>
<dd>&nbsp;</dd></dl></dd></dl>
<p>Grímhildr kvað:
</p>
<dl><dd><dl><dd>25.</dd>
<dd>"Gef ek þér, Guðrún,</dd>
<dd>gull at þiggja,</dd>
<dd>fjölð alls féar,</dd>
<dd>at þinn föður dauðan,</dd>
<dd>hringa rauða,</dd>
<dd>Hlöðvés sali,</dd>
<dd>ársal allan</dd>
<dd>at jöfur fallinn.</dd>
<dd>&nbsp;</dd>
<dd>26.</dd>
<dd>Húnskar meyjar,</dd>
<dd>þær er hlaða spjöldum</dd>
<dd>ok gera gull fagrt,</dd>
<dd>svá at þér gaman þykki;</dd>
<dd>ein skaltu ráða</dd>
<dd>auði Buðla,</dd>
<dd>gulli göfguð</dd>
<dd>ok gefin Atla."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>27.</dd>
<dd>"Vilk eigi ek</dd>
<dd>með veri ganga</dd>
<dd>né Brynhildar</dd>
<dd>bróður eiga;</dd>
<dd>samir eigi mér</dd>
<dd>við son Buðla</dd>
<dd>ætt at auka</dd>
<dd>né una lífi."</dd>
<dd>&nbsp;</dd></dl></dd></dl>
<p>Grímhildr kvað:
</p>
<dl><dd><dl><dd>28.</dd>
<dd>"Hirð-a-ðu hölðum</dd>
<dd>heiftir gjalda,</dd>
<dd>því at vér höfum</dd>
<dd>valdit fyrri;</dd>
<dd>svá skaltu láta,</dd>
<dd>sem þeir lifi báðir</dd>
<dd>Sigurðr ok Sigmundr,</dd>
<dd>ef þú sonu fæðir."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>29.</dd>
<dd>"Mák-a ek, Grímhildr,</dd>
<dd>glaumi bella</dd>
<dd>né vígrisins</dd>
<dd>vánir telja,</dd>
<dd>siz Sigurðar</dd>
<dd>sárla drukku</dd>
<dd>hrægífr, huginn</dd>
<dd>hjartblóð saman."</dd>
<dd>&nbsp;</dd></dl></dd></dl>
<p>Grímhildr kvað:
</p>
<dl><dd><dl><dd>30.</dd>
<dd>"Þann hefi ek allra</dd>
<dd>ættgöfgastan</dd>
<dd>fylki fundit</dd>
<dd>ok framast nökkvi;</dd>
<dd>hann skaltu eiga,</dd>
<dd>unz þik aldr viðr,</dd>
<dd>verlaus vera,</dd>
<dd>nema þú vilir þenna."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>31.</dd>
<dd>"Hirð-a-ðu bjóða</dd>
<dd>bölvafullar</dd>
<dd>þrágjarnliga</dd>
<dd>þær kindir mér;</dd>
<dd>hann mun Gunnar</dd>
<dd>grandi beita</dd>
<dd>ok ór Högna</dd>
<dd>hjarta slíta;</dd>
<dd>munk-at ek létta,</dd>
<dd>áðr lífshvatan</dd>
<dd>eggleiks hvötuð</dd>
<dd>aldri næmik."</dd>
<dd>&nbsp;</dd>
<dd>32.</dd>
<dd>Grátandi Grímhildr</dd>
<dd>greip við orði,</dd>
<dd>er burum sínum</dd>
<dd>bölva vætti</dd>
<dd>ok mögum sínum</dd>
<dd>meina stórra.</dd>
<dd>&nbsp;</dd></dl></dd></dl>
<p>Grímhildr kvað:
</p>
<dl><dd><dl><dd>33.</dd>
<dd>"Lönd gef ek enn þér,</dd>
<dd>lýða sinni,</dd>
<dd>Vinbjörg, Valbjörg,</dd>
<dd>ef þú vill þiggja;</dd>
<dd>eigðu um aldr þat</dd>
<dd>ok uni, dóttir."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>34.</dd>
<dd>"Þann mun ek kjósa</dd>
<dd>af konungum</dd>
<dd>ok þó af niðjum</dd>
<dd>nauðig hafa;</dd>
<dd>verðr eigi mér</dd>
<dd>verr at ynði</dd>
<dd>né böl bræðra</dd>
<dd>at bura skjóli."</dd>
<dd>&nbsp;</dd>
<dd>35.</dd>
<dd>Senn var á hesti</dd>
<dd>hverr drengr litinn,</dd>
<dd>en víf valnesk</dd>
<dd>hafið í vagna;</dd>
<dd>vér sjau daga</dd>
<dd>svalt land riðum,</dd>
<dd>en aðra sjau</dd>
<dd>unnir kníðum,</dd>
<dd>en ina þriðju sjau</dd>
<dd>þurrt land stigum.</dd>
<dd>&nbsp;</dd>
<dd>36.</dd>
<dd>Þar hliðverðir</dd>
<dd>hárar borgar</dd>
<dd>grind upp luku,</dd>
<dd>áðr í garð riðum.</dd>
<dd>&nbsp;</dd>
<dd>37.</dd>
<dd>Vakði mik Atli,</dd>
<dd>en ek vera þóttumk</dd>
<dd>full ills hugar</dd>
<dd>at frændr dauða.</dd>
<dd>&nbsp;</dd></dl></dd></dl>
<p>Atli kvað:
</p>
<dl><dd><dl><dd>38.</dd>
<dd>"Svá mik nýliga</dd>
<dd>nornir vekja," -</dd>
<dd>vílsinnis spá</dd>
<dd>vildi, at ek réða, -</dd>
<dd>"hugða ek þik, Guðrún</dd>
<dd>Gjúka dóttir,</dd>
<dd>læblöndnum hjör</dd>
<dd>leggja mik í gögnum."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>39.</dd>
<dd>"Þat er fyr eldi,</dd>
<dd>er éarn dreyma,</dd>
<dd>fyr dul ok vil</dd>
<dd>drósar reiði;</dd>
<dd>mun ek þik við bölvi</dd>
<dd>brenna ganga,</dd>
<dd>líkna ok lækna,</dd>
<dd>þótt mér leiðir séir."</dd>
<dd>&nbsp;</dd></dl></dd></dl>
<p>Atli kvað:
</p>
<dl><dd><dl><dd>40.</dd>
<dd>"Hugða ek hér í túni</dd>
<dd>teina fallna,</dd>
<dd>þá er ek vildak</dd>
<dd>vaxna láta,</dd>
<dd>rifnir með rótum,</dd>
<dd>roðnir í blóði,</dd>
<dd>bornir á bekki,</dd>
<dd>beðit mik at tyggva.</dd>
<dd>&nbsp;</dd>
<dd>41.</dd>
<dd>Hugða ek mér af hendi</dd>
<dd>hauka fljúga</dd>
<dd>bráðalausa</dd>
<dd>bölranna til;</dd>
<dd>hjörtu hugða ek þeira</dd>
<dd>við hunang tuggin,</dd>
<dd>sorgmóðs sefa,</dd>
<dd>sollin blóði.</dd>
<dd>&nbsp;</dd>
<dd>42.</dd>
<dd>Hugða ek mér af hendi</dd>
<dd>hvelpa losna,</dd>
<dd>glaums andvana,</dd>
<dd>gylli báðir;</dd>
<dd>hold hugða ek þeira</dd>
<dd>at hræum orðit,</dd>
<dd>nauðigr nái</dd>
<dd>nýta ek skyldak."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>43.</dd>
<dd>"Þar munu seggir</dd>
<dd>of sæing dæma</dd>
<dd>ok hvítinga</dd>
<dd>höfði næma;</dd>
<dd>þeir munu feigir</dd>
<dd>fára nátta</dd>
<dd>fyrir dag litlu,</dd>
<dd>drótt of bergja."</dd>
<dd>&nbsp;</dd></dl></dd></dl>
<p>Atli kvað:
</p>
<dl><dd><dl><dd>44.</dd>
<dd>"Lægja ek síðan,</dd>
<dd>né ek sofa vildak,</dd>
<dd>þrágjarn í kör;</dd>
<dd>þat man ek görva."</dd></dl></dd></dl>
</div>