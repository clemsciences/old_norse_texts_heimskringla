<div id="mw-content-text" lang="nb" dir="ltr" class="mw-content-ltr">
<b>Helreið Brynhildar</b>
<p><br>
Eftir dauða Brynhildar váru gör bál tvau, annat Sigurði, ok brann þat fyrr, enn Brynhildr var á öðru brennd, ok var hon í reið þeiri, er guðvefjum var tjölduð. Svá er sagt, at Brynhildr ók með reiðinni á helveg ok fór um tún, þar er gýgr nökkur bjó. Gýgrin kvað:
</p><p><br>
</p>
<dl><dd><dl><dd>1.</dd>
<dd>"Skaltu í gögnum</dd>
<dd>ganga eigi</dd>
<dd>grjóti studda</dd>
<dd>garða mína,</dd>
<dd>betr semði þér</dd>
<dd>borða at rekja</dd>
<dd>heldr en vitja</dd>
<dd>vers annarrar.</dd>
<dd>&nbsp;</dd>
<dd>2.</dd>
<dd>Hvat skaltu vitja</dd>
<dd>af Vallandi,</dd>
<dd>hvarfúst höfuð,</dd>
<dd>húsa minna?</dd>
<dd>Þú hefir, Vár gulls,</dd>
<dd>ef þik vita lystir,</dd>
<dd>mild af höndum</dd>
<dd>manns blóð þvegit."</dd>
<dd>&nbsp;</dd></dl></dd></dl>
<p>Brynhildr kvað:
</p>
<dl><dd><dl><dd>3.</dd>
<dd>"Bregðu eigi mér,</dd>
<dd>brúðr ór steini,</dd>
<dd>þótt ek værak</dd>
<dd>í víkingu;</dd>
<dd>ek mun okkur</dd>
<dd>æðri þykkja,</dd>
<dd>hvars menn eðli</dd>
<dd>okkart kunna."</dd>
<dd>&nbsp;</dd></dl></dd></dl>
<p>Gýgrin kvað:
</p>
<dl><dd><dl><dd>4.</dd>
<dd>"Þú vart, Brynhildr</dd>
<dd>Buðla dóttir,</dd>
<dd>heilli verstu</dd>
<dd>í heim borin;</dd>
<dd>þú hefir Gjúka</dd>
<dd>of glatat börnum</dd>
<dd>ok búi þeira</dd>
<dd>brugðit góðu."</dd>
<dd>&nbsp;</dd></dl></dd></dl>
<p>Brynhildr kvað:
</p>
<dl><dd><dl><dd>5.</dd>
<dd>"Ek mun segja þér</dd>
<dd>svinn ór reiðu</dd>
<dd>vitlaussi mjök,</dd>
<dd>ef þik vita lystir,</dd>
<dd>hvé gerðu mik</dd>
<dd>Gjúka arfar</dd>
<dd>ástalausa</dd>
<dd>ok eiðrofa.</dd>
<dd>&nbsp;</dd>
<dd>6.</dd>
<dd>Hétu mik allir</dd>
<dd>í Hlymdölum</dd>
<dd>Hildi undir hjalmi</dd>
<dd>hverr er kunni.</dd>
<dd>&nbsp;</dd>
<dd>7.</dd>
<dd>Annar hét Agnarr,</dd>
<dd>Auðu bróðir,</dd>
<dd>er véttr engi</dd>
<dd>vildi týja.</dd>
<dd>&nbsp;</dd>
<dd>8.</dd>
<dd>Lét hami vára</dd>
<dd>hugfullr konungr</dd>
<dd>átta systra</dd>
<dd>undir eik borit;</dd>
<dd>var ek vetra tolf,</dd>
<dd>ef þik vita lystir,</dd>
<dd>er ek ungum gram</dd>
<dd>eiða seldak.</dd>
<dd>&nbsp;</dd>
<dd>9.</dd>
<dd>Þá lét ek gamlan</dd>
<dd>á Goðþjóðu</dd>
<dd>Hjalmgunnar næst</dd>
<dd>heljar ganga;</dd>
<dd>gaf ek ungum sigr</dd>
<dd>Auðu bróður;</dd>
<dd>þar varð mér Óðinn</dd>
<dd>ofreiðr of þat.</dd>
<dd>&nbsp;</dd>
<dd>10.</dd>
<dd>Lauk hann mik skjöldum</dd>
<dd>í Skatalundi</dd>
<dd>rauðum ok hvítum,</dd>
<dd>randir snurtu;</dd>
<dd>þann bað hann slíta</dd>
<dd>svefni mínum,</dd>
<dd>er hvergi lands</dd>
<dd>hræðask kynni.</dd>
<dd>&nbsp;</dd>
<dd>11.</dd>
<dd>Lét hann um sal minn</dd>
<dd>sunnanverðan</dd>
<dd>hávan brenna</dd>
<dd>her alls viðar;</dd>
<dd>þar bað hann einn þegn</dd>
<dd>yfir at ríða,</dd>
<dd>þanns mér færði gull,</dd>
<dd>þats und Fáfni lá.</dd>
<dd>&nbsp;</dd>
<dd>12.</dd>
<dd>Reið góðr Grana</dd>
<dd>gullmiðlandi,</dd>
<dd>þars fóstri minn</dd>
<dd>fletjum stýrði;</dd>
<dd>einn þótti hann þar</dd>
<dd>öllum betri</dd>
<dd>víkingr Dana</dd>
<dd>í verðungu.</dd>
<dd>&nbsp;</dd>
<dd>13.</dd>
<dd>Sváfu við ok unðum</dd>
<dd>í sæing einni,</dd>
<dd>sem hann minn bróðir</dd>
<dd>of borinn væri;</dd>
<dd>hvárki knátti</dd>
<dd>hönd yfir annat</dd>
<dd>átta nóttum</dd>
<dd>okkart leggja.</dd>
<dd>&nbsp;</dd>
<dd>14.</dd>
<dd>Því brá mér Guðrún</dd>
<dd>Gjúka dóttir,</dd>
<dd>at ek Sigurði</dd>
<dd>svæfak á armi,</dd>
<dd>þar varð ek þess vís,</dd>
<dd>er ek vildig-a-k,</dd>
<dd>at þau véltu mik</dd>
<dd>í verfangi.</dd>
<dd>&nbsp;</dd>
<dd>15.</dd>
<dd>Munu við ofstríð</dd>
<dd>alls til lengi</dd>
<dd>konur ok karlar</dd>
<dd>kvikvir fæðask;</dd>
<dd>við skulum okkrum</dd>
<dd>aldri slíta</dd>
<dd>Sigurðr saman.</dd>
<dd>Sökkstu, gýgjar kyn."</dd></dl></dd></dl>
</div>