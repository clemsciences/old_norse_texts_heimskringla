<p><br>
<b>Frá sonum Hrauðungs konungs.</b>
</p>
<p>Hrauðungr konungr átti tvá sonu. Hét annarr Agnarr, en annarr Geirröðr. Agnarr var tíu vetra, en Geirröðr átta vetra. Þeir reru tveir á báti með dorgar sínar at smáfiski. Vindr rak þá í haf út. Í náttmyrkri brutu þeir við land ok gengu upp, fundu kotbónda einn. Þar váru þeir um vetrinn. Kerling fóstraði Agnar, en karl fóstraði Geirröð ok kenndi honum ráð. At vári fekk karl þeim skip.
<br>&nbsp;&nbsp; En er þau kerling leiddu þá til strandar, þá mælti karl einmæli við Geirröð.
<br>&nbsp;&nbsp; Þeir fengu byr ok kómu til stöðva föður síns. Geirröðr var fram í skipi. Hann hljóp upp á land, en hratt út skipinu ok mælti: "Farðu nú, þar er smyl hafi þik."
<br>&nbsp;&nbsp; Skipit rak í haf út, en Geirröðr gekk upp til bæjar. Honum var þar vel fagnat, en faðir hans þá andaðr. Var þá Geirröðr til konungs tekinn ok varð maðr ágætr.
<br>&nbsp;&nbsp; Óðinn ok Frigg sátu í Hliðskjálfu ok sáu um heima alla. Óðinn mælti: "Sér þú Agnar, fóstra þinn, hvar hann elr börn við gýgi í hellinum, en Geirröðr, fóstri minn, er konungr ok sitr nú at landi?"
<br>&nbsp;&nbsp; Frigg segir: "Hann er matníðingr sá, at hann kvelr gesti sína, ef honum þykkja of margir koma."
<br>&nbsp;&nbsp; Óðinn segir, at þat er in mesta lygi. Þau veðja um þetta mál. Frigg sendi eskimey sína Fullu til Geirröðar. Hon bað konung varast, at eigi fyrirgerði honum fjölkunnigr maðr, sá er þar var kominn í land, ok sagði þat mark á, at engi hundr var svá ólmr, at á hann mundi hlaupa.
<br>&nbsp;&nbsp; En þat var inn mesti hégómi, at Geirröðr konungr væri eigi matgóðr, ok þó lætr hann handtaka þann mann, er eigi vildu hundar á ráða. Sá var í feldi blám ok nefndist Grímnir og sagði ekki fleira frá sér, þótt hann væri at spurðr. Konungr lét hann pína til sagna ok setja milli elda tveggja, ok sat hann þar átta nætr.
<br>&nbsp;&nbsp; Geirröðr konungr átti þá son tíu vetra gamlan, ok hét Agnarr eftir bróður hans. Agnarr gekk at Grímni ok gaf honum horn fullt at drekka ok sagði, at faðir hans gerði illa, er hann píndi þenna mann saklausan. Grímnir drakk af. Þá var eldrinn svá kominn, at feldrinn brann af Grímni. Hann kvað:
</p>

<dl><dd><dl><dd>1.</dd>
<dd>Heitr ertu, hripuðr,</dd>
<dd>ok heldr til mikill;</dd>
<dd>göngumk firr, funi!</dd>
<dd>loði sviðnar,</dd>
<dd>þótt ek á loft berak;</dd>
<dd>brennumk feldr fyr.</dd>
<dd>&nbsp;</dd>
<dd>2.</dd>
<dd>Átta nætr sat ek</dd>
<dd>milli elda hér,</dd>
<dd>svá at mér manngi</dd>
<dd>mat né bauð</dd>
<dd>nema einn Agnarr,</dd>
<dd>er einn skal ráða,</dd>
<dd>Geirröðar sonr,</dd>
<dd>Gotna landi.</dd>
<dd>&nbsp;</dd>
<dd>3.</dd>
<dd>Heill skaltu, Agnarr,</dd>
<dd>alls þik heilan biðr</dd>
<dd>Veratýr vera;</dd>
<dd>eins drykkjar</dd>
<dd>þú skalt aldrigi</dd>
<dd>betri gjöld geta.</dd>
<dd>&nbsp;</dd>
<dd>4.</dd>
<dd>Land er heilagt,</dd>
<dd>er ek liggja sé</dd>
<dd>ásum ok alfum nær;</dd>
<dd>en í Þrúðheimi</dd>
<dd>skal Þórr vera</dd>
<dd>unz of rjúfask regin.</dd>
<dd>&nbsp;</dd>
<dd>5.</dd>
<dd>Ýdalir heita,</dd>
<dd>þar er Ullr hefir</dd>
<dd>sér of görva sali;</dd>
<dd>Alfheim Frey</dd>
<dd>gáfu í árdaga</dd>
<dd>tívar at tannféi.</dd>
<dd>&nbsp;</dd>
<dd>6.</dd>
<dd>Bær er sá inn þriði,</dd>
<dd>er blíð regin</dd>
<dd>silfri þökðu sali;</dd>
<dd>Valaskjalf heitir,</dd>
<dd>er vélti sér</dd>
<dd>áss í árdaga.</dd>
<dd>&nbsp;</dd>
<dd>7.</dd>
<dd>Sökkvabekkr heitir inn fjórði,</dd>
<dd>en þar svalar knegu</dd>
<dd>unnir yfir glymja;</dd>
<dd>þar þau Óðinn ok Sága</dd>
<dd>drekka um alla daga</dd>
<dd>glöð ór gullnum kerum.</dd>
<dd>&nbsp;</dd>
<dd>8.</dd>
<dd>Glaðsheimr heitir inn fimmti,</dd>
<dd>þars in gullbjarta</dd>
<dd>Valhöll víð of þrumir;</dd>
<dd>en þar Hroftr kýss</dd>
<dd>hverjan dag</dd>
<dd>vápndauða vera.</dd>
<dd>&nbsp;</dd>
<dd>9.</dd>
<dd>Mjök er auðkennt,</dd>
<dd>þeim er til Óðins koma</dd>
<dd>salkynni at séa;</dd>
<dd>sköftum er rann reft,</dd>
<dd>skjöldum er salr þakiðr,</dd>
<dd>brynjum um bekki strát.</dd>
<dd>&nbsp;</dd>
<dd>10.</dd>
<dd>Mjök er auðkennt,</dd>
<dd>þeir er til Óðins koma</dd>
<dd>salkynni at séa:</dd>
<dd>vargr hangir</dd>
<dd>fyr vestan dyrr,</dd>
<dd>ok drúpir örn yfir.</dd>
<dd>&nbsp;</dd>
<dd>11.</dd>
<dd>Þrymheimr heitir inn sétti,</dd>
<dd>er Þjazi bjó,</dd>
<dd>sá inn ámáttki jötunn;</dd>
<dd>en nú Skaði byggvir,</dd>
<dd>skír brúðr goða,</dd>
<dd>fornar tóftir föður.</dd>
<dd>&nbsp;</dd>
<dd>12.</dd>
<dd>Breiðablik eru in sjaundu,</dd>
<dd>en þar Baldr hefir</dd>
<dd>sér of gerva sali,</dd>
<dd>á því landi,</dd>
<dd>er ek liggja veit</dd>
<dd>fæsta feiknstafi.</dd>
<dd>&nbsp;</dd>
<dd>13.</dd>
<dd>Himinbjörg eru in áttu,</dd>
<dd>en þar Heimdall</dd>
<dd>kveða valda véum;</dd>
<dd>þar vörðr goða</dd>
<dd>drekkr í væru ranni</dd>
<dd>glaðr inn góða mjöð.</dd>
<dd>&nbsp;</dd>
<dd>14.</dd>
<dd>Fólkvangr er inn níundi,</dd>
<dd>en þar Freyja ræðr</dd>
<dd>sessa kostum í sal;</dd>
<dd>halfan val</dd>
<dd>hon kýss hverjan dag,</dd>
<dd>en halfan Óðinn á.</dd>
<dd>&nbsp;</dd>
<dd>15.</dd>
<dd>Glitnir er inn tíundi,</dd>
<dd>hann er gulli studdr</dd>
<dd>ok silfri þakðr it sama;</dd>
<dd>en þar Forseti</dd>
<dd>byggir flestan dag</dd>
<dd>ok svæfir allar sakir.</dd>
<dd>&nbsp;</dd>
<dd>16.</dd>
<dd>Nóatún eru in elliftu,</dd>
<dd>en þar Njörðr hefir,</dd>
<dd>sér of görva sali;</dd>
<dd>manna þengill</dd>
<dd>inn meins vani</dd>
<dd>hátimbruðum hörgi ræðr.</dd>
<dd>&nbsp;</dd>
<dd>17.</dd>
<dd>Hrísi vex</dd>
<dd>ok háu grasi</dd>
<dd>Víðars land viði;</dd>
<dd>en þar mögr of læzt</dd>
<dd>af mars baki</dd>
<dd>frækn at hefna föður.</dd>
<dd>&nbsp;</dd>
<dd>18.</dd>
<dd>Andhrímnir</dd>
<dd>lætr í Eldhrímni</dd>
<dd>Sæhrímni soðinn,</dd>
<dd>fleska bezt;</dd>
<dd>en þat fáir vitu,</dd>
<dd>við hvat einherjar alask.</dd>
<dd>&nbsp;</dd>
<dd>19.</dd>
<dd>Gera ok Freka</dd>
<dd>seðr gunntamiðr</dd>
<dd>hróðigr Herjaföður;</dd>
<dd>en við vín eitt</dd>
<dd>vápngöfugr</dd>
<dd>Óðinn æ lifir.</dd>
<dd>&nbsp;</dd>
<dd>20.</dd>
<dd>Huginn ok Muninn</dd>
<dd>fljúga hverjan dag</dd>
<dd>Jörmungrund yfir;</dd>
<dd>óumk ek of Hugin,</dd>
<dd>at hann aftr né komi-t,</dd>
<dd>þó sjámk meir of Munin.</dd>
<dd>&nbsp;</dd>
<dd>21.</dd>
<dd>Þýtr Þund,</dd>
<dd>unir Þjóðvitnis</dd>
<dd>fiskr flóði í;</dd>
<dd>árstraumr þykkir</dd>
<dd>ofmikill</dd>
<dd>Valglaumni at vaða.</dd>
<dd>&nbsp;</dd>
<dd>22.</dd>
<dd>Valgrind heitir,</dd>
<dd>er stendr velli á</dd>
<dd>heilög fyr helgum dyrum;</dd>
<dd>forn er sú grind,</dd>
<dd>en þat fáir vitu,</dd>
<dd>hvé hon er í lás of lokin.</dd>
<dd>&nbsp;</dd>
<dd>23.</dd>
<dd>Fimm hundruð dura</dd>
<dd>ok umb fjórum tögum,</dd>
<dd>svá hygg ek á Valhöllu vera;</dd>
<dd>átta hundruð Einherja</dd>
<dd>ganga senn ór einum durum,</dd>
<dd>þá er þeir fara við vitni at vega.</dd>
<dd>&nbsp;</dd>
<dd>24.</dd>
<dd>Fimm hundruð golfa</dd>
<dd>ok umb fjórum tögum,</dd>
<dd>svá hygg ek Bilskirrni með bugum;</dd>
<dd>ranna þeira,</dd>
<dd>er ek reft vita,</dd>
<dd>míns veit ek mest magar.</dd>
<dd>&nbsp;</dd>
<dd>25.</dd>
<dd>Heiðrún heitir geit,</dd>
<dd>er stendr höllu á</dd>
<dd>ok bítr af Læraðs limum;</dd>
<dd>skapker fylla</dd>
<dd>hon skal ins skíra mjaðar;</dd>
<dd>kná-at sú veig vanask.</dd>
<dd>&nbsp;</dd>
<dd>26.</dd>
<dd>Eikþyrnir heitir hjörtr,</dd>
<dd>er stendr höllu á</dd>
<dd>ok bítr af Læraðs limum;</dd>
<dd>en af hans hornum</dd>
<dd>drýpr í Hvergelmi,</dd>
<dd>þaðan eigu vötn öll vega.</dd>
<dd>&nbsp;</dd>
<dd>27.</dd>
<dd>Síð ok Víð,</dd>
<dd>Sækin ok Eikin,</dd>
<dd>Svöl ok Gunnþró,</dd>
<dd>Fjörm ok Fimbulþul,</dd>
<dd>Rín ok Rennandi,</dd>
<dd>Gipul ok Göpul,</dd>
<dd>Gömul ok Geirvimul,</dd>
<dd>þær hverfa um hodd goða,</dd>
<dd>Þyn ok Vín,</dd>
<dd>Þöll ok Höll,</dd>
<dd>Gráð ok Gunnþorin.</dd>
<dd>&nbsp;</dd>
<dd>28.</dd>
<dd>Vína heitir ein,</dd>
<dd>önnur Vegsvinn,</dd>
<dd>þriðja Þjóðnuma,</dd>
<dd>Nyt ok Nöt,</dd>
<dd>Nönn ok Hrönn,</dd>
<dd>Slíð ok Hríð,</dd>
<dd>Sylgr ok Ylgr,</dd>
<dd>Víð ok Ván,</dd>
<dd>Vönd ok Strönd,</dd>
<dd>Gjöll ok Leiftr,</dd>
<dd>þær falla gumnum nær,</dd>
<dd>er falla til Heljar heðan.</dd>
<dd>&nbsp;</dd>
<dd>29.</dd>
<dd>Körmt ok Örmt</dd>
<dd>ok Kerlaugar tvær,</dd>
<dd>þær skal Þórr vaða</dd>
<dd>dag hvern,</dd>
<dd>er hann dæma ferr</dd>
<dd>at aski Yggdrasils,</dd>
<dd>því at ásbrú</dd>
<dd>brenn öll loga,</dd>
<dd>heilög vötn hlóa.</dd>
<dd>&nbsp;</dd>
<dd>30.</dd>
<dd>Glaðr ok Gyllir,</dd>
<dd>Glær ok Skeiðbrimir,</dd>
<dd>Silfrintoppr ok Sinir,</dd>
<dd>Gísl ok Falhófnir,</dd>
<dd>Gulltoppr ok Léttfeti,</dd>
<dd>þeim ríða æsir jóm</dd>
<dd>dag hvern,</dd>
<dd>er þeir dæma fara</dd>
<dd>at aski Yggdrasils.</dd>
<dd>&nbsp;</dd>
<dd>31.</dd>
<dd>Þríar rætr</dd>
<dd>standa á þría vega</dd>
<dd>undan aski Yggdrasils;</dd>
<dd>Hel býr und einni,</dd>
<dd>annarri hrímþursar,</dd>
<dd>þriðju mennskir menn.</dd>
<dd>&nbsp;</dd>
<dd>32.</dd>
<dd>Ratatoskr heitir íkorni,</dd>
<dd>er renna skal</dd>
<dd>at aski Yggdrasils,</dd>
<dd>arnar orð</dd>
<dd>hann skal ofan bera</dd>
<dd>ok segja Niðhöggvi niðr.</dd>
<dd>&nbsp;</dd>
<dd>33.</dd>
<dd>Hirtir eru ok fjórir,</dd>
<dd>þeirs af hæfingar</dd>
<dd>gaghalsir gnaga:</dd>
<dd>Dáinn ok Dvalinn,</dd>
<dd>Duneyrr ok Duraþrór.</dd>
<dd>&nbsp;</dd>
<dd>34.</dd>
<dd>Ormar fleiri liggja</dd>
<dd>und aski Yggdrasils,</dd>
<dd>en þat of hyggi hverr ósviðra apa:</dd>
<dd>Góinn ok Móinn,</dd>
<dd>þeir ro Grafvitnis synir,</dd>
<dd>Grábakr ok Grafvölluðr,</dd>
<dd>Ófnir ok Sváfnir,</dd>
<dd>hygg ek, at æ skyli</dd>
<dd>meiðs kvistu má.</dd>
<dd>&nbsp;</dd>
<dd>35.</dd>
<dd>Askr Yggdrasils</dd>
<dd>drýgir erfiði</dd>
<dd>meira en menn um viti:</dd>
<dd>hjörtr bítr ofan,</dd>
<dd>en á hliðu fúnar,</dd>
<dd>skerðir Niðhöggr neðan.</dd>
<dd>&nbsp;</dd>
<dd>36.</dd>
<dd>Hrist ok Mist</dd>
<dd>vil ek, at mér horn beri,</dd>
<dd>Skeggjöld ok Skögul,</dd>
<dd>Hildr ok Þrúðr,</dd>
<dd>Hlökk ok Herfjötur,</dd>
<dd>Göll ok Geirönul,</dd>
<dd>Randgríðr ok Ráðgríðr</dd>
<dd>ok Reginleif,</dd>
<dd>þær bera Einherjum öl.</dd>
<dd>&nbsp;</dd>
<dd>37.</dd>
<dd>Árvakr ok Alsviðr</dd>
<dd>þeir skulu upp heðan</dd>
<dd>svangir sól draga;</dd>
<dd>en und þeira bógum</dd>
<dd>fálu blíð regin,</dd>
<dd>æsir, ísarnkol.</dd>
<dd>&nbsp;</dd>
<dd>38.</dd>
<dd>Svalinn heitir,</dd>
<dd>hann stendr sólu fyrir,</dd>
<dd>skjöldr, skínanda goði;</dd>
<dd>björg ok brim,</dd>
<dd>ek veit, at brenna skulu,</dd>
<dd>ef hann fellr í frá.</dd>
<dd>&nbsp;</dd>
<dd>39.</dd>
<dd>Sköll heitir ulfr,</dd>
<dd>er fylgir inu skírleita goði</dd>
<dd>til varna viðar,</dd>
<dd>en annarr Hati,</dd>
<dd>hann er Hróðvitnis sonr,</dd>
<dd>sá skal fyr heiða brúði himins.</dd>
<dd>&nbsp;</dd>
<dd>40.</dd>
<dd>Ór Ymis holdi</dd>
<dd>var jörð of sköpuð,</dd>
<dd>en ór sveita sær,</dd>
<dd>björg ór beinum,</dd>
<dd>baðmr ór hári,</dd>
<dd>en ór hausi himinn.</dd>
<dd>&nbsp;</dd>
<dd>41.</dd>
<dd>En ór hans brám</dd>
<dd>gerðu blíð regin</dd>
<dd>Miðgarð manna sonum,</dd>
<dd>en ór hans heila</dd>
<dd>váru þau in harðmóðgu</dd>
<dd>ský öll of sköpuð.</dd>
<dd>&nbsp;</dd>
<dd>42.</dd>
<dd>Ullar hylli</dd>
<dd>hefr ok allra goða</dd>
<dd>hverr er tekr fyrstr á funa,</dd>
<dd>því at opnir heimar</dd>
<dd>verða of ása sonum,</dd>
<dd>þá er hefja af hvera.</dd>
<dd>&nbsp;</dd>
<dd>43.</dd>
<dd>Ívalda synir</dd>
<dd>gengu í árdaga</dd>
<dd>Skíðblaðni at skapa,</dd>
<dd>skipa bezt,</dd>
<dd>skírum Frey,</dd>
<dd>nýtum Njarðar bur.</dd>
<dd>&nbsp;</dd>
<dd>44.</dd>
<dd>Askr Yggdrasils,</dd>
<dd>hann er æðstr viða,</dd>
<dd>en Skíðblaðnir skipa,</dd>
<dd>Óðinn ása,</dd>
<dd>en jóa Sleipnir,</dd>
<dd>Bilröst brúa,</dd>
<dd>en Bragi skalda,</dd>
<dd>Hábrók hauka,</dd>
<dd>en hunda Garmr.</dd>
<dd>&nbsp;</dd>
<dd>45.</dd>
<dd>Svipum hef ek nú yppt</dd>
<dd>fyr sigtíva sonum,</dd>
<dd>við þat skal vilbjörg vaka;</dd>
<dd>öllum ásum</dd>
<dd>þat skal inn koma</dd>
<dd>Ægis bekki á,</dd>
<dd>Ægis drekku at.</dd>
<dd>&nbsp;</dd>
<dd>46.</dd>
<dd>Hétumk Grímr,</dd>
<dd>hétumk Gangleri,</dd>
<dd>Herjann ok Hjalmberi,</dd>
<dd>Þekkr ok Þriði,</dd>
<dd>Þundr ok Uðr,</dd>
<dd>Herblindi ok Hár.</dd>
<dd>&nbsp;</dd>
<dd>47.</dd>
<dd>Saðr ok Svipall</dd>
<dd>ok Sanngetall,</dd>
<dd>Herteitr ok Hnikarr,</dd>
<dd>Bileygr, Báleygr,</dd>
<dd>Bölverkr, Fjölnir,</dd>
<dd>Grímr ok Grímnir,</dd>
<dd>Glapsviðr ok Fjölsviðr;</dd>
<dd>&nbsp;</dd>
<dd>48.</dd>
<dd>Síðhöttr, Síðskeggr,</dd>
<dd>Sigföðr, Hnikuðr,</dd>
<dd>Alföðr, Valföðr,</dd>
<dd>Atríðr ok Farmatýr;</dd>
<dd>einu nafni</dd>
<dd>hétumk aldregi,</dd>
<dd>síz ek með folkum fór.</dd>
<dd>&nbsp;</dd>
<dd>49.</dd>
<dd>Grímni mik hétu</dd>
<dd>at Geirröðar,</dd>
<dd>en Jalk at Ásmundar,</dd>
<dd>en þá Kjalar,</dd>
<dd>er ek kjálka dró,</dd>
<dd>Þrór þingum at,</dd>
<dd>Viðurr at vígum,</dd>
<dd>Óski ok Ómi,</dd>
<dd>Jafnhár ok Biflindi,</dd>
<dd>Göndlir ok Hárbarðr með goðum.</dd>
<dd>&nbsp;</dd>
<dd>50.</dd>
<dd>Sviðurr ok Sviðrir</dd>
<dd>er ek hét at Sökkmímis,</dd>
<dd>ok dulðak þann inn aldna jötun,</dd>
<dd>þá er ek Miðvitnis vark</dd>
<dd>ins mæra burar</dd>
<dd>orðinn einbani.</dd>
<dd>&nbsp;</dd>
<dd>51.</dd>
<dd>Ölr ertu, Geirröðr,</dd>
<dd>hefr þú ofdrukkit;</dd>
<dd>miklu ertu hnugginn,</dd>
<dd>er þú ert mínu gengi,</dd>
<dd>öllum Einherjum</dd>
<dd>ok Óðins hylli.</dd>
<dd>&nbsp;</dd>
<dd>52.</dd>
<dd>Fjölð ek þér sagðak,</dd>
<dd>en þú fátt of mant;</dd>
<dd>of þik véla vinir;</dd>
<dd>mæki liggja</dd>
<dd>ek sé míns vinar</dd>
<dd>allan í dreyra drifinn.</dd>
<dd>&nbsp;</dd>
<dd>53.</dd>
<dd>Eggmóðan val</dd>
<dd>nú mun Yggr hafa,</dd>
<dd>þitt veit ek líf of liðit;</dd>
<dd>úfar ro dísir,</dd>
<dd>nú knáttu Óðin sjá,</dd>
<dd>nálgasktu mik, ef þú megir.</dd>
<dd>&nbsp;</dd>
<dd>54.</dd>
<dd>Óðinn ek nú heiti,</dd>
<dd>Yggr ek áðan hét,</dd>
<dd>hétumk Þundr fyr þat,</dd>
<dd>Vakr ok Skilfingr,</dd>
<dd>Váfuðr ok Hroftatýr,</dd>
<dd>Gautr ok Jalkr með goðum,</dd>
<dd>Ófnir ok Sváfnir,</dd>
<dd>er ek hygg, at orðnir sé</dd>
<dd>allir af einum mér.</dd></dl></dd></dl>

<p><br>
Geirröðr konungr sat ok hafði sverð um kné sér ok brugðit til miðs. En er hann heyrði, at Óðinn var þar kominn, þá stóð hann upp ok vildi taka Óðin frá eldinum. Sverðit slapp ór hendi honum, ok vissu hjöltin niðr. Konungr drap fæti ok steypðist áfram, en sverðit stóð í gögnum hann, ok fekk hann bana. Óðinn hvarf þá, en Agnarr var þar konungr lengi síðan.
</p>