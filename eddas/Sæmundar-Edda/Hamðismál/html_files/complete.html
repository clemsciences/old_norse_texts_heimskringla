<div id="mw-content-text" lang="nb" dir="ltr" class="mw-content-ltr">
    <b>Hamðismál</b>
<p><br>
</p>
<dl><dd><dl><dd>1.</dd>
<dd>Spruttu á tái</dd>
<dd>tregnar íðir,</dd>
<dd>græti alfa</dd>
<dd>in glýstömu;</dd>
<dd>ár of morgin</dd>
<dd>manna bölva</dd>
<dd>sútir hverjar</dd>
<dd>sorg of kveykva.</dd>
<dd>&nbsp;</dd>
<dd>2.</dd>
<dd>Var-a þat nú</dd>
<dd>né í gær,</dd>
<dd>þat hefir langt</dd>
<dd>liðit síðan,</dd>
<dd>- er fátt fornara,</dd>
<dd>fremr var þat halfu, -</dd>
<dd>er hvatti Guðrún</dd>
<dd>Gjúka borin,</dd>
<dd>sonu sína unga</dd>
<dd>at hefna Svanhildar:</dd>
<dd>&nbsp;</dd>
<dd>3.</dd>
<dd>"Systir var ykkur</dd>
<dd>Svanhildr of heitin,</dd>
<dd>sú er Jörmunrekkr</dd>
<dd>jóm of traddi,</dd>
<dd>hvítum ok svörtum</dd>
<dd>á hervegi,</dd>
<dd>grám, gangtömum</dd>
<dd>Gotna hrossum.</dd>
<dd>&nbsp;</dd>
<dd>4.</dd>
<dd>Eftir er ykkr þrungit</dd>
<dd>þjóðkonunga;</dd>
<dd>lifið einir ér</dd>
<dd>þátta ættar minnar.</dd>
<dd>&nbsp;</dd>
<dd>5.</dd>
<dd>Einstæð em ek orðin,</dd>
<dd>sem ösp í holti,</dd>
<dd>fallin at frændum</dd>
<dd>sem fura at kvisti,</dd>
<dd>vaðin at vilja,</dd>
<dd>sem viðr at laufi,</dd>
<dd>þá er in kvistskæða</dd>
<dd>kemr um dag varman."</dd>
<dd>&nbsp;</dd>
<dd>6.</dd>
<dd>Hitt kvað þá Hamðir</dd>
<dd>inn hugumstóri:</dd>
<dd>"Lítt myndir þú þá, Guðrún,</dd>
<dd>leyfa dáð Högna,</dd>
<dd>er þeir Sigurð vökðu</dd>
<dd>svefni ór,</dd>
<dd>saztu á beð,</dd>
<dd>en banar hlógu.</dd>
<dd>&nbsp;</dd>
<dd>7.</dd>
<dd>Bækr váru þínar</dd>
<dd>inar bláhvítu</dd>
<dd>ofnar völundum,</dd>
<dd>flutu í vers dreyra;</dd>
<dd>svalt þá Sigurðr,</dd>
<dd>saztu yfir dauðum,</dd>
<dd>glýja þú né gáðir,</dd>
<dd>Gunnarr þér svá vildi.</dd>
<dd>&nbsp;</dd>
<dd>8.</dd>
<dd>Atla þóttisk þú stríða</dd>
<dd>at Erps morði</dd>
<dd>ok at Eitils aldrlagi,</dd>
<dd>þat var þér enn verra;</dd>
<dd>svá skyldi hverr öðrum</dd>
<dd>verja til aldrlaga</dd>
<dd>sverði sárbeitu,</dd>
<dd>at sér né stríddi-t."</dd>
<dd>&nbsp;</dd>
<dd>9.</dd>
<dd>Hitt kvað þá Sörli,</dd>
<dd>- svinna hafði hann hyggju -:</dd>
<dd>"Vilk-at ek við móður</dd>
<dd>málum skipta;</dd>
<dd>orðs þykkir enn vant</dd>
<dd>ykkru hváru.</dd>
<dd>Hvers biðr þú nú, Guðrún,</dd>
<dd>er þú at gráti né fær-at?</dd>
<dd>&nbsp;</dd>
<dd>10.</dd>
<dd>Bræðr grát þú þína</dd>
<dd>ok buri svása,</dd>
<dd>niðja náborna</dd>
<dd>leidda nær rógi;</dd>
<dd>okkr skaltu ok, Guðrún,</dd>
<dd>gráta báða,</dd>
<dd>er hér sitjum feigir á mörum,</dd>
<dd>fjarri munum deyja."</dd>
<dd>&nbsp;</dd>
<dd>11.</dd>
<dd>Gengu ór garði</dd>
<dd>görvir at eiskra,</dd>
<dd>liðu þá yfir ungir</dd>
<dd>úrig fjöll</dd>
<dd>mörum húnlenzkum</dd>
<dd>morðs at hefna.</dd>
<dd>&nbsp;</dd>
<dd>12.</dd>
<dd>Fundu á stræti</dd>
<dd>stórbrögðóttan:</dd>
<dd>"Hvé mun jarpskammr</dd>
<dd>okkr fulltingja?"</dd>
<dd>&nbsp;</dd>
<dd>13.</dd>
<dd>Svaraði inn sundrmæðri,</dd>
<dd>svá kvaðsk veita mundu</dd>
<dd>fullting frændum,</dd>
<dd>sem fótr öðrum.</dd>
<dd>"Hvat megi fótr</dd>
<dd>fæti veita</dd>
<dd>né holdgróin</dd>
<dd>hönd annarri?"</dd>
<dd>&nbsp;</dd>
<dd>14.</dd>
<dd>Þá kvað þat Erpr</dd>
<dd>einu sinni,</dd>
<dd>- mærr of lék</dd>
<dd>á mars baki -:</dd>
<dd>"Illt er blauðum hal</dd>
<dd>brautir kenna."</dd>
<dd>Kóðu harðan mjök</dd>
<dd>hornung vera.</dd>
<dd>&nbsp;</dd>
<dd>15.</dd>
<dd>Drógu þeir ór skíði</dd>
<dd>skíðiéarn,</dd>
<dd>mækis eggjar,</dd>
<dd>at mun flagði;</dd>
<dd>þverrðu þeir þrótt sinn</dd>
<dd>at þriðjungi,</dd>
<dd>létu mög ungan</dd>
<dd>til moldar hníga.</dd>
<dd>&nbsp;</dd>
<dd>16.</dd>
<dd>Skóku loða,</dd>
<dd>skalmir festu,</dd>
<dd>ok góðbornir</dd>
<dd>smugu í guðvefi.</dd>
<dd>&nbsp;</dd>
<dd>17.</dd>
<dd>Fram lágu brautir,</dd>
<dd>fundu vástigu</dd>
<dd>ok systurson</dd>
<dd>sáran á meiði,</dd>
<dd>vargtré vindköld</dd>
<dd>vestan bæjar,</dd>
<dd>trýtti æ trönu hvöt,</dd>
<dd>titt var-at bíða.</dd>
<dd>&nbsp;</dd>
<dd>18.</dd>
<dd>Glamr var í höllu,</dd>
<dd>halir ölreifir,</dd>
<dd>ok til gota ekki</dd>
<dd>gerðu at heyra,</dd>
<dd>áðr halr hugfullr</dd>
<dd>í horn of þaut.</dd>
<dd>&nbsp;</dd>
<dd>19.</dd>
<dd>Segja fóru ærir</dd>
<dd>Jörmunrekki,</dd>
<dd>at sénir váru</dd>
<dd>seggir und hjalmum:</dd>
<dd>"Ræðið ér um ráð,</dd>
<dd>ríkir eru komnir,</dd>
<dd>fyr máttkum hafið ér mönnum</dd>
<dd>mey of tradda."</dd>
<dd>&nbsp;</dd>
<dd>20.</dd>
<dd>Hló þá Jörmunrekkr,</dd>
<dd>hendi drap á kampa,</dd>
<dd>beiddisk-at bröngu,</dd>
<dd>böðvaðisk at víni;</dd>
<dd>skók hann skör jarpa,</dd>
<dd>sá á skjöld hvítan,</dd>
<dd>lét hann sér í hendi</dd>
<dd>hvarfa ker gullit.</dd>
<dd>&nbsp;</dd>
<dd>21.</dd>
<dd>"Sæll ek þá þóttumk,</dd>
<dd>ef ek sjá knætta</dd>
<dd>Hamði ok Sörla</dd>
<dd>í höllu minni,</dd>
<dd>buri mynda ek þá binda</dd>
<dd>með boga strengjum,</dd>
<dd>góð börn Gjúka</dd>
<dd>festa á galga."</dd>
<dd>&nbsp;</dd>
<dd>22.</dd>
<dd>Hitt kvað þá Hróðrglöð,</dd>
<dd>stóð of hleðum,</dd>
<dd>mæfingr mælti</dd>
<dd>við mög þenna:</dd>
<dd>-- -- --</dd>
<dd>"Því at þat heita,</dd>
<dd>at hlýðigi myni;</dd>
<dd>megu tveir menn einir</dd>
<dd>tíu hundruð Gotna</dd>
<dd>binda eða berja</dd>
<dd>í borg inni háu."</dd>
<dd>&nbsp;</dd>
<dd>23.</dd>
<dd>Styrr varð í ranni,</dd>
<dd>stukku ölskálir,</dd>
<dd>í blóði bragnar lágu,</dd>
<dd>komit ór brjósti Gotna.</dd>
<dd>&nbsp;</dd>
<dd>24.</dd>
<dd>Hitt kvað þá Hamðir</dd>
<dd>inn hugumstóri:</dd>
<dd>"Æstir, Jörmunrekkr,</dd>
<dd>okkarrar kvámu</dd>
<dd>bræðra sammæðra</dd>
<dd>innan borgar þinnar;</dd>
<dd>fætr sér þína,</dd>
<dd>höndum sér þú þínum,</dd>
<dd>Jörmunrekkr, orpit</dd>
<dd>í eld heitan."</dd>
<dd>&nbsp;</dd>
<dd>25.</dd>
<dd>Þá hraut við</dd>
<dd>inn reginkunngi</dd>
<dd>baldr í hrynju,</dd>
<dd>sem björn hryti:</dd>
<dd>"Grýtið ér á gumna,</dd>
<dd>alls geirar né bíta,</dd>
<dd>eggjar né éarn</dd>
<dd>Jónakrs sonu."</dd>
<dd>&nbsp;</dd>
<dd>26.</dd>
<dd>Hitt kvað þá Hamðir</dd>
<dd>inn hugumstóri:</dd>
<dd>"Böl vanntu, bróðir,</dd>
<dd>er þú þann belg leystir;</dd>
<dd>oft ór þeim belg</dd>
<dd>böll ráð koma."</dd>
<dd>&nbsp;</dd></dl></dd></dl>
<p>Sörli Kvað:
</p>
<dl><dd><dl><dd>27.</dd>
<dd>"Hug hefðir þú, Hamðir,</dd>
<dd>ef þú hefðir hyggjandi;</dd>
<dd>mikils er á mann hvern vant,</dd>
<dd>er mannvits er!"</dd>
<dd>&nbsp;</dd></dl></dd></dl>
<p>Hamðir kvað:
</p>
<dl><dd><dl><dd>28.</dd>
<dd>"Af væri nú höfuð,</dd>
<dd>ef Erpr lifði,</dd>
<dd>bróðir okkarr inn böðfrækni,</dd>
<dd>er vit á braut vágum,</dd>
<dd>verr inn vígfrækni,</dd>
<dd>- hvöttumk at dísir, -</dd>
<dd>gumi inn gunnhelgi,</dd>
<dd>- gerðumk at vígi -."</dd>
<dd>&nbsp;</dd></dl></dd></dl>
<p>Sörli kvað:
</p>
<dl><dd><dl><dd>29.</dd>
<dd>"Ekki hygg ek okkr</dd>
<dd>vera ulfa dæmi,</dd>
<dd>at vit mynim sjalfir of sakask</dd>
<dd>sem grey norna,</dd>
<dd>þá er gráðug eru</dd>
<dd>í auðn of alin.</dd>
<dd>&nbsp;</dd>
<dd>30.</dd>
<dd>Vel höfum vit vegit,</dd>
<dd>stöndum á val Gotna,</dd>
<dd>ofan eggmóðum,</dd>
<dd>sem ernir á kvisti;</dd>
<dd>góðs höfum tírar fengit,</dd>
<dd>þótt skylim nú eða í gær deyja;</dd>
<dd>kveld lifir maðr ekki</dd>
<dd>eftir kvið norna."</dd>
<dd>&nbsp;</dd>
<dd>31.</dd>
<dd>Þar fell Sörli</dd>
<dd>at salar gafli,</dd>
<dd>enn Hamðir hné</dd>
<dd>at húsbaki.</dd></dl></dd></dl>
<p>Þetta eru kölluð Hamðissmál in fornu.
</p>
</div>