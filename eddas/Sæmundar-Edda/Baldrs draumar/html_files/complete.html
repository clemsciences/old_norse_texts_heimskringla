<div id="mw-content-text" lang="nb" dir="ltr" class="mw-content-ltr">
<br><b>Baldrs draumar</b><br>(Vegtamskviða)
<p><br>
</p>
<dl><dd><dl><dd>1.</dd>
<dd>Senn váru æsir</dd>
<dd>allir á þingi</dd>
<dd>ok ásynjur</dd>
<dd>allar á máli,</dd>
<dd>ok um þat réðu</dd>
<dd>ríkir tívar,</dd>
<dd>hví væri Baldri</dd>
<dd>ballir draumar.</dd>
<dd>&nbsp;</dd>
<dd>2.</dd>
<dd>Upp reis Óðinn,</dd>
<dd>alda gautr,</dd>
<dd>ok hann á Sleipni</dd>
<dd>söðul of lagði;</dd>
<dd>reið hann niðr þaðan</dd>
<dd>niflheljar til;</dd>
<dd>mætti hann hvelpi,</dd>
<dd>þeim er ór helju kom.</dd>
<dd>&nbsp;</dd>
<dd>3.</dd>
<dd>Sá var blóðugr</dd>
<dd>um brjóst framan</dd>
<dd>ok galdrs föður</dd>
<dd>gól of lengi;</dd>
<dd>fram reið Óðinn,</dd>
<dd>foldvegr dunði;</dd>
<dd>hann kom at hávu</dd>
<dd>Heljar ranni.</dd>
<dd>&nbsp;</dd>
<dd>4.</dd>
<dd>Þá reið Óðinn</dd>
<dd>fyrir austan dyrr,</dd>
<dd>þar er hann vissi</dd>
<dd>völu leiði;</dd>
<dd>nam hann vittugri</dd>
<dd>valgaldr kveða,</dd>
<dd>unz nauðig reis,</dd>
<dd>nás orð of kvað:</dd>
<dd>&nbsp;</dd>
<dd>5.</dd>
<dd>"Hvat er manna þat</dd>
<dd>mér ókunnra,</dd>
<dd>er mér hefir aukit</dd>
<dd>erfitt sinni?</dd>
<dd>Var ek snivin snævi</dd>
<dd>ok slegin regni</dd>
<dd>ok drifin döggu,</dd>
<dd>dauð var ek lengi."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>6.</dd>
<dd>"Vegtamr ek heiti,</dd>
<dd>sonr em ek Valtams;</dd>
<dd>segðu mér ór helju,</dd>
<dd>ek mun ór heimi:</dd>
<dd>Hveim eru bekkir</dd>
<dd>baugum sánir,</dd>
<dd>flet fagrlig</dd>
<dd>flóuð gulli?"</dd>
<dd>&nbsp;</dd></dl></dd></dl>
<p>Völva kvað:
</p>
<dl><dd><dl><dd>7.</dd>
<dd>"Hér stendr Baldri</dd>
<dd>of brugginn mjöðr,</dd>
<dd>skírar veigar,</dd>
<dd>liggr skjöldr yfir,</dd>
<dd>en ásmegir</dd>
<dd>í ofvæni;</dd>
<dd>nauðug sagðak,</dd>
<dd>nú mun ek þegja."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>8.</dd>
<dd>"Þegj-at-tu, völva,</dd>
<dd>þik vil ek fregna,</dd>
<dd>unz alkunna,</dd>
<dd>vil ek enn vita:</dd>
<dd>Hverr mun Baldri</dd>
<dd>at bana verða</dd>
<dd>ok Óðins son</dd>
<dd>aldri ræna?"</dd>
<dd>&nbsp;</dd></dl></dd></dl>
<p>Völva kvað:
</p>
<dl><dd><dl><dd>9.</dd>
<dd>"Höðr berr hávan</dd>
<dd>hróðrbaðm þinig,</dd>
<dd>hann mun Baldri</dd>
<dd>at bana verða</dd>
<dd>ok Óðins son</dd>
<dd>aldri ræna;</dd>
<dd>nauðug sagðak,</dd>
<dd>nú mun ek þegja."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>10.</dd>
<dd>"Þegj-at-tu, völva,</dd>
<dd>þik vil ek fregna,</dd>
<dd>unz alkunna,</dd>
<dd>vil ek enn vita:</dd>
<dd>Hverr mun heift Heði</dd>
<dd>hefnt of vinna</dd>
<dd>eða Baldrs bana</dd>
<dd>á bál vega?"</dd>
<dd>&nbsp;</dd></dl></dd></dl>
<p>Völva kvað:
</p>
<dl><dd><dl><dd>11.</dd>
<dd>Rindr berr Vála</dd>
<dd>í vestrsölum,</dd>
<dd>sá mun Óðins sonr</dd>
<dd>einnættr vega:</dd>
<dd>hönd of þvær</dd>
<dd>né höfuð kembir,</dd>
<dd>áðr á bál of berr</dd>
<dd>Baldrs andskota;</dd>
<dd>nauðug sagðak,</dd>
<dd>nú mun ek þegja."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>12.</dd>
<dd>"Þegj-at-tu, völva,</dd>
<dd>þik vil ek fregna,</dd>
<dd>unz alkunna,</dd>
<dd>vil ek enn vita:</dd>
<dd>Hverjar ro þær meyjar,</dd>
<dd>er at muni gráta</dd>
<dd>ok á himin verpa</dd>
<dd>halsa skautum?"</dd>
<dd>&nbsp;</dd></dl></dd></dl>
<p>Völva kvað:
</p>
<dl><dd><dl><dd>13.</dd>
<dd>"Ert-at-tu Vegtamr,</dd>
<dd>sem ek hugða,</dd>
<dd>heldr ertu Óðinn,</dd>
<dd>aldinn gautr."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>"Ert-at-tu völva</dd>
<dd>né vís kona,</dd>
<dd>heldr ertu þriggja</dd>
<dd>þursa móðir."</dd>
<dd>&nbsp;</dd></dl></dd></dl>
<p>Völva kvað:
</p>
<dl><dd><dl><dd>14.</dd>
<dd>"Heim ríð þú, Óðinn,</dd>
<dd>ok ver hróðigr,</dd>
<dd>svá komir manna</dd>
<dd>meir aftr á vit,</dd>
<dd>er lauss Loki</dd>
<dd>líðr ór böndum</dd>
<dd>ok ragna rök</dd>
<dd>rjúfendr koma."</dd></dl></dd></dl>

</div>