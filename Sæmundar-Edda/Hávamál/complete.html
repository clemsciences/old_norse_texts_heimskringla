<dl><dd><b>I.</b></dd>
<dd>&nbsp;</dd>
<dd>1.</dd>
<dd>Gáttir allar,</dd>
<dd>áðr gangi fram,</dd>
<dd>um skoðask skyli,</dd>
<dd>um skyggnast skyli,</dd>
<dd>því at óvíst er at vita,</dd>
<dd>hvar óvinir</dd>
<dd>sitja á fleti fyrir.</dd>
<dd>&nbsp;</dd>
<dd>2.</dd>
<dd>Gefendr heilir!</dd>
<dd>Gestr er inn kominn,</dd>
<dd>hvar skal sitja sjá?</dd>
<dd>Mjök er bráðr,</dd>
<dd>sá er á bröndum skal</dd>
<dd>síns of freista frama.</dd>
<dd>&nbsp;</dd>
<dd>3.</dd>
<dd>Elds er þörf,</dd>
<dd>þeims inn er kominn</dd>
<dd>ok á kné kalinn;</dd>
<dd>matar ok váða</dd>
<dd>er manni þörf,</dd>
<dd>þeim er hefr um fjall farit.</dd>
<dd>&nbsp;</dd>
<dd>4.</dd>
<dd>Vatns er þörf,</dd>
<dd>þeim er til verðar kemr,</dd>
<dd>þerru ok þjóðlaðar,</dd>
<dd>góðs of æðis,</dd>
<dd>ef sér geta mætti,</dd>
<dd>orðs ok endrþögu.</dd>
<dd>&nbsp;</dd>
<dd>5.</dd>
<dd>Vits er þörf,</dd>
<dd>þeim er víða ratar;</dd>
<dd>dælt er heima hvat;</dd>
<dd>at augabragði verðr,</dd>
<dd>sá er ekki kann</dd>
<dd>ok með snotrum sitr.</dd>
<dd>&nbsp;</dd>
<dd>6.</dd>
<dd>At hyggjandi sinni</dd>
<dd>skyli-t maðr hræsinn vera,</dd>
<dd>heldr gætinn at geði;</dd>
<dd>þá er horskr ok þögull</dd>
<dd>kemr heimisgarða til,</dd>
<dd>sjaldan verðr víti vörum,</dd>
<dd>því at óbrigðra vin</dd>
<dd>fær maðr aldregi</dd>
<dd>en mannvit mikit.</dd>
<dd>&nbsp;</dd>
<dd>7.</dd>
<dd>Inn vari gestr,</dd>
<dd>er til verðar kemr,</dd>
<dd>þunnu hljóði þegir,</dd>
<dd>eyrum hlýðir,</dd>
<dd>en augum skoðar;</dd>
<dd>svá nýsisk fróðra hverr fyrir.</dd>
<dd>&nbsp;</dd>
<dd>8.</dd>
<dd>Hinn er sæll,</dd>
<dd>er sér of getr</dd>
<dd>lof ok líknstafi;</dd>
<dd>ódælla er við þat,</dd>
<dd>er maðr eiga skal</dd>
<dd>annars brjóstum í.</dd>
<dd>&nbsp;</dd>
<dd>9.</dd>
<dd>Sá er sæll,</dd>
<dd>er sjalfr of á</dd>
<dd>lof ok vit, meðan lifir;</dd>
<dd>því at ill ráð</dd>
<dd>hefr maðr oft þegit</dd>
<dd>annars brjóstum ór.</dd>
<dd>&nbsp;</dd>
<dd>10.</dd>
<dd>Byrði betri</dd>
<dd>berr-at maðr brautu at</dd>
<dd>en sé mannvit mikit;</dd>
<dd>auði betra</dd>
<dd>þykkir þat í ókunnum stað;</dd>
<dd>slíkt er válaðs vera.</dd>
<dd>&nbsp;</dd>
<dd>11.</dd>
<dd>Byrði betri</dd>
<dd>berr-at maðr brautu at</dd>
<dd>en sé mannvit mikit;</dd>
<dd>vegnest verra</dd>
<dd>vegr-a hann velli at</dd>
<dd>en sé ofdrykkja öls.</dd>
<dd>&nbsp;</dd>
<dd>12.</dd>
<dd>Er-a svá gótt</dd>
<dd>sem gótt kveða</dd>
<dd>öl alda sona,</dd>
<dd>því at færa veit,</dd>
<dd>er fleira drekkr</dd>
<dd>síns til geðs gumi.</dd>
<dd>&nbsp;</dd>
<dd>13.</dd>
<dd>Óminnishegri heitir</dd>
<dd>sá er yfir ölðrum þrumir,</dd>
<dd>hann stelr geði guma;</dd>
<dd>þess fugls fjöðrum</dd>
<dd>ek fjötraðr vark</dd>
<dd>í garði Gunnlaðar.</dd>
<dd>&nbsp;</dd>
<dd>14.</dd>
<dd>Ölr ek varð,</dd>
<dd>varð ofrölvi</dd>
<dd>at ins fróða Fjalars;</dd>
<dd>því er ölðr bazt,</dd>
<dd>at aftr of heimtir</dd>
<dd>hverr sitt geð gumi.</dd>
<dd>&nbsp;</dd>
<dd>15.</dd>
<dd>Þagalt ok hugalt</dd>
<dd>skyli þjóðans barn</dd>
<dd>ok vígdjarft vera;</dd>
<dd>glaðr ok reifr</dd>
<dd>skyli gumna hverr,</dd>
<dd>unz sinn bíðr bana.</dd>
<dd>&nbsp;</dd>
<dd>16.</dd>
<dd>Ósnjallr maðr</dd>
<dd>hyggsk munu ey lifa,</dd>
<dd>ef hann við víg varask;</dd>
<dd>en elli gefr</dd>
<dd>hánum engi frið,</dd>
<dd>þótt hánum geirar gefi.</dd>
<dd>&nbsp;</dd>
<dd>17.</dd>
<dd>Kópir afglapi</dd>
<dd>er til kynnis kemr,</dd>
<dd>þylsk hann um eða þrumir;</dd>
<dd>allt er senn,</dd>
<dd>ef hann sylg of getr,</dd>
<dd>uppi er þá geð guma.</dd>
<dd>&nbsp;</dd>
<dd>18.</dd>
<dd>Sá einn veit</dd>
<dd>er víða ratar</dd>
<dd>ok hefr fjölð of farit,</dd>
<dd>hverju geði</dd>
<dd>stýrir gumna hverr,</dd>
<dd>sá er vitandi er vits.</dd>
<dd>&nbsp;</dd>
<dd>19.</dd>
<dd>Haldi-t maðr á keri,</dd>
<dd>drekki þó at hófi mjöð,</dd>
<dd>mæli þarft eða þegi,</dd>
<dd>ókynnis þess</dd>
<dd>vár þik engi maðr,</dd>
<dd>at þú gangir snemma at sofa.</dd>
<dd>&nbsp;</dd>
<dd>20.</dd>
<dd>Gráðugr halr,</dd>
<dd>nema geðs viti,</dd>
<dd>etr sér aldrtrega;</dd>
<dd>oft fær hlægis,</dd>
<dd>er með horskum kemr,</dd>
<dd>manni heimskum magi.</dd>
<dd>&nbsp;</dd>
<dd>21.</dd>
<dd>Hjarðir þat vitu,</dd>
<dd>nær þær heim skulu,</dd>
<dd>ok ganga þá af grasi;</dd>
<dd>en ósviðr maðr</dd>
<dd>kann ævagi</dd>
<dd>síns of mál maga.</dd>
<dd>&nbsp;</dd>
<dd>22.</dd>
<dd>Vesall maðr</dd>
<dd>ok illa skapi</dd>
<dd>hlær at hvívetna;</dd>
<dd>hittki hann veit,</dd>
<dd>er hann vita þyrfti,</dd>
<dd>at hann er-a vamma vanr.</dd>
<dd>&nbsp;</dd>
<dd>23.</dd>
<dd>Ósviðr maðr</dd>
<dd>vakir um allar nætr</dd>
<dd>ok hyggr at hvívetna;</dd>
<dd>þá er móðr,</dd>
<dd>er at morgni kemr,</dd>
<dd>allt er víl sem var.</dd>
<dd>&nbsp;</dd>
<dd>24.</dd>
<dd>Ósnotr maðr</dd>
<dd>hyggr sér alla vera</dd>
<dd>viðhlæjendr vini;</dd>
<dd>hittki hann fiðr,</dd>
<dd>þótt þeir um hann fár lesi,</dd>
<dd>ef hann með snotrum sitr.</dd>
<dd>&nbsp;</dd>
<dd>25.</dd>
<dd>Ósnotr maðr</dd>
<dd>hyggr sér alla vera</dd>
<dd>viðhlæjendr vini;</dd>
<dd>þá þat finnr,</dd>
<dd>er at þingi kemr,</dd>
<dd>at hann á formælendr fáa.</dd>
<dd>&nbsp;</dd>
<dd>26.</dd>
<dd>Ósnotr maðr</dd>
<dd>þykkisk allt vita,</dd>
<dd>ef hann á sér í vá veru;</dd>
<dd>hittki hann veit,</dd>
<dd>hvat hann skal við kveða,</dd>
<dd>ef hans freista firar.</dd>
<dd>&nbsp;</dd>
<dd>27.</dd>
<dd>Ósnotr maðr,</dd>
<dd>er með aldir kemr,</dd>
<dd>þat er bazt, at hann þegi;</dd>
<dd>engi þat veit,</dd>
<dd>at hann ekki kann,</dd>
<dd>nema hann mæli til margt;</dd>
<dd>veit-a maðr,</dd>
<dd>hinn er vettki veit,</dd>
<dd>þótt hann mæli til margt.</dd>
<dd>&nbsp;</dd>
<dd>28.</dd>
<dd>Fróðr sá þykkisk,</dd>
<dd>er fregna kann</dd>
<dd>ok segja it sama;</dd>
<dd>eyvitu leyna</dd>
<dd>megu ýta synir,</dd>
<dd>því er gengr um guma.</dd>
<dd>&nbsp;</dd>
<dd>29.</dd>
<dd>Ærna mælir,</dd>
<dd>sá er æva þegir,</dd>
<dd>staðlausu stafi;</dd>
<dd>hraðmælt tunga,</dd>
<dd>nema haldendr eigi,</dd>
<dd>oft sér ógótt of gelr.</dd>
<dd>&nbsp;</dd>
<dd>30.</dd>
<dd>At augabragði</dd>
<dd>skal-a maðr annan hafa,</dd>
<dd>þótt til kynnis komi;</dd>
<dd>margr þá fróðr þykkisk,</dd>
<dd>ef hann freginn er-at</dd>
<dd>ok nái hann þurrfjallr þruma.</dd>
<dd>&nbsp;</dd>
<dd>31.</dd>
<dd>Fróðr þykkisk,</dd>
<dd>sá er flótta tekr,</dd>
<dd>gestr at gest hæðinn;</dd>
<dd>veit-a görla,</dd>
<dd>sá er of verði glissir,</dd>
<dd>þótt hann með grömum glami.</dd>
<dd>&nbsp;</dd>
<dd>32.</dd>
<dd>Gumnar margir</dd>
<dd>erusk gagnhollir,</dd>
<dd>en at virði vrekask;</dd>
<dd>aldar róg</dd>
<dd>þat mun æ vera,</dd>
<dd>órir gestr við gest.</dd>
<dd>&nbsp;</dd>
<dd>33.</dd>
<dd>Árliga verðar</dd>
<dd>skyli maðr oft fáa,</dd>
<dd>nema til kynnis komi:</dd>
<dd>str ok snópir,</dd>
<dd>lætr sem solginn sé</dd>
<dd>ok kann fregna at fáu.</dd>
<dd>&nbsp;</dd>
<dd>34.</dd>
<dd>Afhvarf mikit</dd>
<dd>er til ills vinar,</dd>
<dd>þótt á brautu búi,</dd>
<dd>en til góðs vinar</dd>
<dd>liggja gagnvegir,</dd>
<dd>þótt hann sé firr farinn.</dd>
<dd>&nbsp;</dd>
<dd>35.</dd>
<dd>Ganga skal,</dd>
<dd>skal-a gestr vera</dd>
<dd>ey í einum stað;</dd>
<dd>ljúfr verðr leiðr,</dd>
<dd>ef lengi sitr</dd>
<dd>annars fletjum á.</dd>
<dd>&nbsp;</dd>
<dd>36.</dd>
<dd>Bú er betra,</dd>
<dd>þótt lítit sé,</dd>
<dd>halr er heima hverr;</dd>
<dd>þótt tvær geitr eigi</dd>
<dd>ok taugreftan sal,</dd>
<dd>þat er þó betra en bæn.</dd>
<dd>&nbsp;</dd>
<dd>37.</dd>
<dd>Bú er betra,</dd>
<dd>þótt lítit sé,</dd>
<dd>halr er heima hverr;</dd>
<dd>blóðugt er hjarta,</dd>
<dd>þeim er biðja skal</dd>
<dd>sér í mál hvert matar.</dd>
<dd>&nbsp;</dd>
<dd>38.</dd>
<dd>Vápnum sínum</dd>
<dd>skal-a maðr velli á</dd>
<dd>feti ganga framar,</dd>
<dd>því at óvíst er at vita,</dd>
<dd>nær verðr á vegum úti</dd>
<dd>geirs of þörf guma.</dd>
<dd>&nbsp;</dd>
<dd>39.</dd>
<dd>Fannk-a ek mildan mann</dd>
<dd>eða svá matar góðan,</dd>
<dd>at væri-t þiggja þegit,</dd>
<dd>eða síns féar</dd>
<dd>svági [glöggvan],</dd>
<dd>at leið sé laun, ef þægi.</dd>
<dd>&nbsp;</dd>
<dd>40.</dd>
<dd>Féar síns,</dd>
<dd>er fengit hefr,</dd>
<dd>skyli-t maðr þörf þola;</dd>
<dd>oft sparir leiðum,</dd>
<dd>þats hefr ljúfum hugat;</dd>
<dd>margt gengr verr en varir.</dd>
<dd>&nbsp;</dd>
<dd>41.</dd>
<dd>Vápnum ok váðum</dd>
<dd>skulu vinir gleðjask;</dd>
<dd>þat er á sjalfum sýnst;</dd>
<dd>viðrgefendr ok endrgefendr</dd>
<dd>erusk lengst vinir,</dd>
<dd>ef þat bíðr at verða vel.</dd>
<dd>&nbsp;</dd>
<dd>42.</dd>
<dd>Vin sínum</dd>
<dd>skal maðr vinr vera</dd>
<dd>ok gjalda gjöf við gjöf;</dd>
<dd>hlátr við hlátri</dd>
<dd>skyli hölðar taka</dd>
<dd>en lausung við lygi.</dd>
<dd>&nbsp;</dd>
<dd>43.</dd>
<dd>Vin sínum</dd>
<dd>skal maðr vinr vera,</dd>
<dd>þeim ok þess vin;</dd>
<dd>en óvinar síns</dd>
<dd>skyli engi maðr</dd>
<dd>vinar vinr vera.</dd>
<dd>&nbsp;</dd>
<dd>44.</dd>
<dd>Veiztu, ef þú vin átt,</dd>
<dd>þann er þú vel trúir,</dd>
<dd>ok vill þú af hánum gótt geta,</dd>
<dd>geði skaltu við þann blanda</dd>
<dd>ok gjöfum skipta,</dd>
<dd>fara at finna oft.</dd>
<dd>&nbsp;</dd>
<dd>45.</dd>
<dd>Ef þú átt annan,</dd>
<dd>þanns þú illa trúir,</dd>
<dd>vildu af hánum þó gótt geta,</dd>
<dd>fagrt skaltu við þann mæla</dd>
<dd>en flátt hyggja</dd>
<dd>ok gjalda lausung við lygi.</dd>
<dd>&nbsp;</dd>
<dd>46.</dd>
<dd>Það er enn of þann</dd>
<dd>er þú illa trúir</dd>
<dd>ok þér er grunr at hans geði,</dd>
<dd>hlæja skaltu við þeim</dd>
<dd>ok um hug mæla;</dd>
<dd>glík skulu gjöld gjöfum.</dd>
<dd>&nbsp;</dd>
<dd>47.</dd>
<dd>Ungr var ek forðum,</dd>
<dd>fór ek einn saman,</dd>
<dd>þá varð ek villr vega;</dd>
<dd>auðigr þóttumk,</dd>
<dd>er ek annan fann,</dd>
<dd>maðr er manns gaman.</dd>
<dd>&nbsp;</dd>
<dd>48.</dd>
<dd>Mildir, fræknir</dd>
<dd>menn bazt lifa,</dd>
<dd>sjaldan sút ala;</dd>
<dd>en ósnjallr maðr</dd>
<dd>uggir hotvetna,</dd>
<dd>sýtir æ glöggr við gjöfum.</dd>
<dd>&nbsp;</dd>
<dd>49.</dd>
<dd>Váðir mínar</dd>
<dd>gaf ek velli at</dd>
<dd>tveim trémönnum;</dd>
<dd>rekkar þat þóttusk,</dd>
<dd>er þeir rift höfðu;</dd>
<dd>neiss er nökkviðr halr.</dd>
<dd>&nbsp;</dd>
<dd>50.</dd>
<dd>Hrörnar þöll,</dd>
<dd>sú er stendr þorpi á,</dd>
<dd>hlýr-at henni börkr né barr;</dd>
<dd>svá er maðr,</dd>
<dd>sá er manngi ann.</dd>
<dd>Hvat skal hann lengi lifa?</dd>
<dd>&nbsp;</dd>
<dd>51.</dd>
<dd>Eldi heitari</dd>
<dd>brennr með illum vinum</dd>
<dd>friðr fimm daga,</dd>
<dd>en þá sloknar,</dd>
<dd>er inn sétti kemr,</dd>
<dd>ok versnar allr vinskapr.</dd>
<dd>&nbsp;</dd>
<dd>52.</dd>
<dd>Mikit eitt</dd>
<dd>skal-a manni gefa;</dd>
<dd>oft kaupir sér í litlu lof,</dd>
<dd>með halfum hleif</dd>
<dd>ok með höllu keri</dd>
<dd>fekk ek mér félaga.</dd>
<dd>&nbsp;</dd>
<dd>53.</dd>
<dd>Lítilla sanda</dd>
<dd>lítilla sæva</dd>
<dd>lítil eru geð guma;</dd>
<dd>því allir menn</dd>
<dd>urðu-t jafnspakir;</dd>
<dd>half er öld hvar.</dd>
<dd>&nbsp;</dd>
<dd>54.</dd>
<dd>Meðalsnotr</dd>
<dd>skyli manna hverr;</dd>
<dd>æva til snotr sé;</dd>
<dd>þeim er fyrða</dd>
<dd>fegrst at lifa,</dd>
<dd>er vel margt vitu.</dd>
<dd>&nbsp;</dd>
<dd>55.</dd>
<dd>Meðalsnotr</dd>
<dd>skyli manna hverr,</dd>
<dd>æva til snotr sé;</dd>
<dd>því at snotrs manns hjarta</dd>
<dd>verðr sjaldan glatt,</dd>
<dd>ef sá er alsnotr, er á.</dd>
<dd>&nbsp;</dd>
<dd>56.</dd>
<dd>Meðalsnotr</dd>
<dd>skyli manna hverr,</dd>
<dd>æva til snotr sé;</dd>
<dd>örlög sín</dd>
<dd>viti engi fyrir,</dd>
<dd>þeim er sorgalausastr sefi.</dd>
<dd>&nbsp;</dd>
<dd>57.</dd>
<dd>Brandr af brandi</dd>
<dd>brenn, unz brunninn er,</dd>
<dd>funi kveikisk af funa;</dd>
<dd>maðr af manni</dd>
<dd>verðr at máli kuðr,</dd>
<dd>en til dælskr af dul.</dd>
<dd>&nbsp;</dd>
<dd>58.</dd>
<dd>Ár skal rísa,</dd>
<dd>sá er annars vill</dd>
<dd>fé eða fjör hafa;</dd>
<dd>sjaldan liggjandi ulfr</dd>
<dd>lær of getr</dd>
<dd>né sofandi maðr sigr.</dd>
<dd>&nbsp;</dd>
<dd>59.</dd>
<dd>Ár skal rísa,</dd>
<dd>sá er á yrkjendr fáa,</dd>
<dd>ok ganga síns verka á vit;</dd>
<dd>margt of dvelr,</dd>
<dd>þann er um morgin sefr,</dd>
<dd>hálfr er auðr und hvötum.</dd>
<dd>&nbsp;</dd>
<dd>60.</dd>
<dd>Þurra skíða</dd>
<dd>ok þakinna næfra,</dd>
<dd>þess kann maðr mjöt,</dd>
<dd>þess viðar,</dd>
<dd>er vinnask megi</dd>
<dd>mál ok misseri.</dd>
<dd>&nbsp;</dd>
<dd>61.</dd>
<dd>Þveginn ok mettr</dd>
<dd>ríði maðr þingi at,</dd>
<dd>þótt hann sé-t væddr til vel;</dd>
<dd>skúa ok bróka</dd>
<dd>skammisk engi maðr</dd>
<dd>né hests in heldr,</dd>
<dd>þótt hann hafi-t góðan</dd>
<dd>&nbsp;</dd>
<dd>62.</dd>
<dd>Snapir ok gnapir,</dd>
<dd>er til sævar kemr,</dd>
<dd>örn á aldinn mar;</dd>
<dd>svá er maðr,</dd>
<dd>er með mörgum kemr</dd>
<dd>ok á formælendr fáa.</dd>
<dd>&nbsp;</dd>
<dd>63.</dd>
<dd>Fregna ok segja</dd>
<dd>skal fróðra hverr,</dd>
<dd>sá er vill heitinn horskr;</dd>
<dd>einn vita</dd>
<dd>né annarr skal,</dd>
<dd>þjóð veit, ef þrír ro.</dd>
<dd>&nbsp;</dd>
<dd>64.</dd>
<dd>Ríki sitt</dd>
<dd>skyli ráðsnotra</dd>
<dd>hverr í hófi hafa;</dd>
<dd>þá hann þat finnr,</dd>
<dd>er með fræknum kemr</dd>
<dd>at engi er einna hvatastr.</dd>
<dd>&nbsp;</dd>
<dd>65.</dd>
<dd>-- -- -- --</dd>
<dd>orða þeira,</dd>
<dd>er maðr öðrum segir</dd>
<dd>oft hann gjöld of getr.</dd>
<dd>&nbsp;</dd>
<dd>66.</dd>
<dd>Mikilsti snemma</dd>
<dd>kom ek í marga staði,</dd>
<dd>en til síð í suma;</dd>
<dd>öl var drukkit,</dd>
<dd>sumt var ólagat,</dd>
<dd>sjaldan hittir leiðr í líð.</dd>
<dd>&nbsp;</dd>
<dd>67.</dd>
<dd>Hér ok hvar</dd>
<dd>myndi mér heim of boðit,</dd>
<dd>ef þyrftak at málungi mat,</dd>
<dd>eða tvau lær hengi</dd>
<dd>at ins tryggva vinar,</dd>
<dd>þars ek hafða eitt etit.</dd>
<dd>&nbsp;</dd>
<dd>68.</dd>
<dd>Eldr er beztr</dd>
<dd>með ýta sonum</dd>
<dd>ok sólar sýn,</dd>
<dd>heilyndi sitt,</dd>
<dd>ef maðr hafa náir,</dd>
<dd>án við löst at lifa.</dd>
<dd>&nbsp;</dd>
<dd>69.</dd>
<dd>Er-at maðr alls vesall,</dd>
<dd>þótt hann sé illa heill;</dd>
<dd>sumr er af sonum sæll,</dd>
<dd>sumr af frændum,</dd>
<dd>sumr af fé ærnu,</dd>
<dd>sumr af verkum vel.</dd>
<dd>&nbsp;</dd>
<dd>70.</dd>
<dd>Betra er lifðum</dd>
<dd>en sé ólifðum,</dd>
<dd>ey getr kvikr kú;</dd>
<dd>eld sá ek upp brenna</dd>
<dd>auðgum manni fyrir,</dd>
<dd>en úti var dauðr fyr durum.</dd>
<dd>&nbsp;</dd>
<dd>71.</dd>
<dd>Haltr ríðr hrossi,</dd>
<dd>hjörð rekr handar vanr,</dd>
<dd>daufr vegr ok dugir,</dd>
<dd>blindr er betri</dd>
<dd>en brenndr séi,</dd>
<dd>nýtr manngi nás.</dd>
<dd>&nbsp;</dd>
<dd>72.</dd>
<dd>Sonr er betri,</dd>
<dd>þótt sé síð of alinn</dd>
<dd>eftir genginn guma;</dd>
<dd>sjaldan bautarsteinar</dd>
<dd>standa brautu nær,</dd>
<dd>nema reisi niðr at nið.</dd>
<dd>&nbsp;</dd>
<dd>73.</dd>
<dd>Tveir ro eins herjar,</dd>
<dd>tunga er höfuðs bani;</dd>
<dd>er mér í heðin hvern</dd>
<dd>handar væni.</dd>
<dd>&nbsp;</dd>
<dd>74.</dd>
<dd>Nótt verðr feginn</dd>
<dd>sá er nesti trúir,</dd>
<dd>skammar ro skips ráar;</dd>
<dd>hverf er haustgríma;</dd>
<dd>fjölð of viðrir</dd>
<dd>á fimm dögum</dd>
<dd>en meira á mánuði.</dd>
<dd>&nbsp;</dd>
<dd>75.</dd>
<dd>Veit-a hinn,</dd>
<dd>er vettki veit,</dd>
<dd>margr verðr af aurum api;</dd>
<dd>maðr er auðigr,</dd>
<dd>annar óauðigr,</dd>
<dd>skyli-t þann vítka váar.</dd>
<dd>&nbsp;</dd>
<dd>76.</dd>
<dd>Deyr fé,</dd>
<dd>deyja frændr,</dd>
<dd>deyr sjalfr it sama,</dd>
<dd>en orðstírr</dd>
<dd>deyr aldregi,</dd>
<dd>hveim er sér góðan getr.</dd>
<dd>&nbsp;</dd>
<dd>77.</dd>
<dd>Deyr fé,</dd>
<dd>deyja frændr,</dd>
<dd>deyr sjalfr it sama,</dd>
<dd>ek veit einn,</dd>
<dd>at aldrei deyr:</dd>
<dd>dómr um dauðan hvern.</dd>
<dd>&nbsp;</dd>
<dd>78.</dd>
<dd>Fullar grindr</dd>
<dd>sá ek fyr Fitjungs sonum,</dd>
<dd>nú bera þeir vánar völ;</dd>
<dd>svá er auðr</dd>
<dd>sem augabragð,</dd>
<dd>hann er valtastr vina.</dd>
<dd>&nbsp;</dd>
<dd>79.</dd>
<dd>Ósnotr maðr,</dd>
<dd>ef eignask getr</dd>
<dd>fé eða fljóðs munuð,</dd>
<dd>metnaðr hánum þróask,</dd>
<dd>en mannvit aldregi,</dd>
<dd>fram gengr hann drjúgt í dul.</dd>
<dd>&nbsp;</dd>
<dd>80.</dd>
<dd>Þat er þá reynt,</dd>
<dd>er þú að rúnum spyrr</dd>
<dd>inum reginkunnum,</dd>
<dd>þeim er gerðu ginnregin</dd>
<dd>ok fáði fimbulþulr,</dd>
<dd>þá hefir hann bazt, ef hann þegir.</dd>
<dd>&nbsp;</dd>
<dd>81.</dd>
<dd>At kveldi skal dag leyfa,</dd>
<dd>konu, er brennd er,</dd>
<dd>mæki, er reyndr er,</dd>
<dd>mey, er gefin er,</dd>
<dd>ís, er yfir kemr,</dd>
<dd>öl, er drukkit er.</dd>
<dd>&nbsp;</dd>
<dd>82.</dd>
<dd>Í vindi skal við höggva,</dd>
<dd>veðri á sjó róa,</dd>
<dd>myrkri við man spjalla,</dd>
<dd>mörg eru dags augu;</dd>
<dd>á skip skal skriðar orka,</dd>
<dd>en á skjöld til hlífar,</dd>
<dd>mæki höggs,</dd>
<dd>en mey til kossa.</dd>
<dd>&nbsp;</dd>
<dd>83.</dd>
<dd>Við eld skal öl drekka,</dd>
<dd>en á ísi skríða,</dd>
<dd>magran mar kaupa,</dd>
<dd>en mæki saurgan,</dd>
<dd>heima hest feita,</dd>
<dd>en hund á búi.</dd>
<dd>&nbsp;</dd>
<dd><b>II.</b></dd>
<dd>&nbsp;</dd>
<dd>84.</dd>
<dd>Meyjar orðum</dd>
<dd>skyli manngi trúa</dd>
<dd>né því, er kveðr kona,</dd>
<dd>því at á hverfanda hvéli</dd>
<dd>váru þeim hjörtu sköpuð,</dd>
<dd>brigð í brjóst of lagið.</dd>
<dd>&nbsp;</dd>
<dd>85.</dd>
<dd>Brestanda boga,</dd>
<dd>brennanda loga,</dd>
<dd>gínanda ulfi,</dd>
<dd>galandi kráku,</dd>
<dd>rýtanda svíni,</dd>
<dd>rótlausum viði,</dd>
<dd>vaxanda vági,</dd>
<dd>vellanda katli,</dd>
<dd>&nbsp;</dd>
<dd>86.</dd>
<dd>Fljúganda fleini,</dd>
<dd>fallandi báru,</dd>
<dd>ísi einnættum,</dd>
<dd>ormi hringlegnum,</dd>
<dd>brúðar beðmálum</dd>
<dd>eða brotnu sverði,</dd>
<dd>bjarnar leiki</dd>
<dd>eða barni konungs.</dd>
<dd>&nbsp;</dd>
<dd>87.</dd>
<dd>Sjúkum kalfi,</dd>
<dd>sjalfráða þræli,</dd>
<dd>völu vilmæli,</dd>
<dd>val nýfelldum.</dd>
<dd>&nbsp;</dd>
<dd>88.</dd>
<dd>Akri ársánum</dd>
<dd>trúi engi maðr</dd>
<dd>né til snemma syni,</dd>
<dd>- veðr ræðr akri.</dd>
<dd>en vit syni;</dd>
<dd>hætt er þeira hvárt.</dd>
<dd>&nbsp;</dd>
<dd>89.</dd>
<dd>Bróðurbana sínum</dd>
<dd>þótt á brautu mæti,</dd>
<dd>húsi hálfbrunnu,</dd>
<dd>hesti alskjótum,</dd>
<dd>- þá er jór ónýtr,</dd>
<dd>ef einn fótr brotnar -,</dd>
<dd>verði-t maðr svá tryggr</dd>
<dd>at þessu trúi öllu.</dd>
<dd>&nbsp;</dd>
<dd>90.</dd>
<dd>Svá er friðr kvenna,</dd>
<dd>þeira er flátt hyggja,</dd>
<dd>sem aki jó óbryddum</dd>
<dd>á ísi hálum,</dd>
<dd>teitum, tvévetrum</dd>
<dd>ok sé tamr illa,</dd>
<dd>eða í byr óðum</dd>
<dd>beiti stjórnlausu,</dd>
<dd>eða skyli haltr henda</dd>
<dd>hrein í þáfjalli.</dd>
<dd>&nbsp;</dd>
<dd>91.</dd>
<dd>Bert ek nú mæli,</dd>
<dd>því at ek bæði veit,</dd>
<dd>brigðr er karla hugr konum;</dd>
<dd>þá vér fegrst mælum,</dd>
<dd>er vér flást hyggjum:</dd>
<dd>þat tælir horska hugi.</dd>
<dd>&nbsp;</dd>
<dd>92.</dd>
<dd>Fagrt skal mæla</dd>
<dd>ok fé bjóða,</dd>
<dd>sá er vill fljóðs ást fá,</dd>
<dd>líki leyfa</dd>
<dd>ins ljósa mans,</dd>
<dd>sá fær, er fríar.</dd>
<dd>&nbsp;</dd>
<dd>93.</dd>
<dd>Ástar firna</dd>
<dd>skyli engi maðr</dd>
<dd>annan aldregi;</dd>
<dd>oft fá á horskan,</dd>
<dd>er á heimskan né fá,</dd>
<dd>lostfagrir litir.</dd>
<dd>&nbsp;</dd>
<dd>94.</dd>
<dd>Eyvitar firna</dd>
<dd>er maðr annan skal,</dd>
<dd>þess er um margan gengr guma;</dd>
<dd>heimska ór horskum</dd>
<dd>gerir hölða sonu</dd>
<dd>sá inn máttki munr.</dd>
<dd>&nbsp;</dd>
<dd>95.</dd>
<dd>Hugr einn þat veit,</dd>
<dd>er býr hjarta nær,</dd>
<dd>einn er hann sér of sefa;</dd>
<dd>öng er sótt verri</dd>
<dd>hveim snotrum manni</dd>
<dd>en sér engu at una.</dd>
<dd>&nbsp;</dd>
<dd>96.</dd>
<dd>Þat ek þá reynda,</dd>
<dd>er ek í reyri sat,</dd>
<dd>ok vættak míns munar;</dd>
<dd>hold ok hjarta</dd>
<dd>var mér in horska mær;</dd>
<dd>þeygi ek hana at heldr hefik.</dd>
<dd>&nbsp;</dd>
<dd>97.</dd>
<dd>Billings mey</dd>
<dd>ek fann beðjum á</dd>
<dd>sólhvíta sofa;</dd>
<dd>jarls ynði</dd>
<dd>þótti mér ekki vera</dd>
<dd>nema við þat lík at lifa.</dd>
<dd>&nbsp;</dd>
<dd>98.</dd>
<dd>"Auk nær aftni</dd>
<dd>skaltu, Óðinn, koma,</dd>
<dd>ef þú vilt þér mæla man;</dd>
<dd>allt eru ósköp,</dd>
<dd>nema einir viti</dd>
<dd>slíkan löst saman."</dd>
<dd>&nbsp;</dd>
<dd>99.</dd>
<dd>Aftr ek hvarf</dd>
<dd>ok unna þóttumk</dd>
<dd>vísum vilja frá;</dd>
<dd>hitt ek hugða,</dd>
<dd>at ek hafa mynda</dd>
<dd>geð hennar allt ok gaman.</dd>
<dd>&nbsp;</dd>
<dd>100.</dd>
<dd>Svá kom ek næst,</dd>
<dd>at in nýta var</dd>
<dd>vígdrótt öll of vakin</dd>
<dd>með brennandum ljósum</dd>
<dd>ok bornum viði,</dd>
<dd>svá var mér vílstígr of vitaðr.</dd>
<dd>&nbsp;</dd>
<dd>101.</dd>
<dd>Auk nær morgni,</dd>
<dd>er ek var enn of kominn,</dd>
<dd>þá var saldrótt of sofin;</dd>
<dd>grey eitt ek þá fann</dd>
<dd>innar góðu konu</dd>
<dd>bundit beðjum á.</dd>
<dd>&nbsp;</dd>
<dd>102.</dd>
<dd>Mörg er góð mær,</dd>
<dd>ef görva kannar,</dd>
<dd>hugbrigð við hali;</dd>
<dd>þá ek þat reynda,</dd>
<dd>er it ráðspaka</dd>
<dd>teygða ek á flærðir fljóð;</dd>
<dd>háðungar hverrar</dd>
<dd>leitaði mér it horska man,</dd>
<dd>ok hafða ek þess vettki vífs.</dd>
<dd>&nbsp;</dd>
<dd><b>III.</b></dd>
<dd>&nbsp;</dd>
<dd>103.</dd>
<dd>Heima glaðr gumi</dd>
<dd>ok við gesti reifr,</dd>
<dd>sviðr skal um sig vera,</dd>
<dd>minnigr ok málugr,</dd>
<dd>ef hann vill margfróðr vera,</dd>
<dd>oft skal góðs geta;</dd>
<dd>fimbulfambi heitir,</dd>
<dd>sá er fátt kann segja,</dd>
<dd>þat er ósnotrs aðal.</dd>
<dd>&nbsp;</dd>
<dd>104.</dd>
<dd>Inn aldna jötun ek sótta,</dd>
<dd>nú em ek aftr of kominn:</dd>
<dd>fátt gat ek þegjandi þar;</dd>
<dd>mörgum orðum</dd>
<dd>mælta ek í minn frama</dd>
<dd>í Suttungs sölum.</dd>
<dd>&nbsp;</dd>
<dd>105.</dd>
<dd>Gunnlöð mér of gaf</dd>
<dd>gullnum stóli á</dd>
<dd>drykk ins dýra mjaðar;</dd>
<dd>ill iðgjöld</dd>
<dd>lét ek hana eftir hafa</dd>
<dd>síns ins heila hugar,</dd>
<dd>síns ins svára sefa.</dd>
<dd>&nbsp;</dd>
<dd>106.</dd>
<dd>Rata munn</dd>
<dd>létumk rúms of fá</dd>
<dd>ok um grjót gnaga;</dd>
<dd>yfir ok undir</dd>
<dd>stóðumk jötna vegir,</dd>
<dd>svá hætta ek höfði til.</dd>
<dd>&nbsp;</dd>
<dd>107.</dd>
<dd>Vel keypts litar</dd>
<dd>hefi ek vel notit,</dd>
<dd>fás er fróðum vant,</dd>
<dd>því at Óðrerir</dd>
<dd>er nú upp kominn</dd>
<dd>á alda vés jaðar.</dd>
<dd>&nbsp;</dd>
<dd>108.</dd>
<dd>Ifi er mér á,</dd>
<dd>at ek væra enn kominn</dd>
<dd>jötna görðum ór,</dd>
<dd>ef ek Gunnlaðar né nytak,</dd>
<dd>innar góðu konu,</dd>
<dd>þeirar er lögðumk arm yfir.</dd>
<dd>&nbsp;</dd>
<dd>109.</dd>
<dd>Ins hindra dags</dd>
<dd>gengu hrímþursar</dd>
<dd>Háva ráðs at fregna</dd>
<dd>Háva höllu í;</dd>
<dd>at Bölverki þeir spurðu,</dd>
<dd>ef hann væri með böndum kominn</dd>
<dd>eða hefði hánum Suttungr of sóit.</dd>
<dd>&nbsp;</dd>
<dd>110.</dd>
<dd>Baugeið Óðinn,</dd>
<dd>hygg ek, at unnit hafi;</dd>
<dd>hvat skal hans tryggðum trúa?</dd>
<dd>Suttung svikinn</dd>
<dd>hann lét sumbli frá</dd>
<dd>ok grætta Gunnlöðu.</dd>
<dd>&nbsp;</dd>
<dd><b>IV.</b></dd>
<dd>&nbsp;</dd>
<dd>111.</dd>
<dd>Mál er at þylja</dd>
<dd>þular stóli á</dd>
<dd>Urðarbrunni at,</dd>
<dd>sá ek ok þagðak,</dd>
<dd>sá ek ok hugðak,</dd>
<dd>hlýdda ek á manna mál;</dd>
<dd>of rúnar heyrða ek dæma,</dd>
<dd>né of ráðum þögðu</dd>
<dd>Háva höllu at,</dd>
<dd>Háva höllu í,</dd>
<dd>heyrða ek segja svá:</dd>
<dd>&nbsp;</dd>
<dd>112.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>nótt þú rís-at</dd>
<dd>nema á njósn séir</dd>
<dd>eða þú leitir þér innan út staðar.</dd>
<dd>&nbsp;</dd>
<dd>113.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>fjölkunnigri konu</dd>
<dd>skal-at-tu í faðmi sofa,</dd>
<dd>svá at hon lyki þik liðum.</dd>
<dd>&nbsp;</dd>
<dd>114.</dd>
<dd>Hon svá gerir,</dd>
<dd>at þú gáir eigi</dd>
<dd>þings né þjóðans máls;</dd>
<dd>mat þú vill-at</dd>
<dd>né mannskis gaman,</dd>
<dd>ferr þú sorgafullr at sofa.</dd>
<dd>&nbsp;</dd>
<dd>115.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>annars konu</dd>
<dd>teygðu þér aldregi</dd>
<dd>eyrarúnu at.</dd>
<dd>&nbsp;</dd>
<dd>116.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>á fjalli eða firði,</dd>
<dd>ef þik fara tíðir,</dd>
<dd>fásktu at virði vel.</dd>
<dd>&nbsp;</dd>
<dd>117.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>illan mann</dd>
<dd>láttu aldregi</dd>
<dd>óhöpp at þér vita,</dd>
<dd>því at af illum manni</dd>
<dd>fær þú aldregi</dd>
<dd>gjöld ins góða hugar.</dd>
<dd>&nbsp;</dd>
<dd>118.</dd>
<dd>Ofarla bíta</dd>
<dd>ek sá einum hal</dd>
<dd>orð illrar konu;</dd>
<dd>fláráð tunga</dd>
<dd>varð hánum at fjörlagi</dd>
<dd>ok þeygi of sanna sök.</dd>
<dd>&nbsp;</dd>
<dd>119.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>veistu, ef þú vin átt,</dd>
<dd>þann er þú vel trúir,</dd>
<dd>far þú at finna oft,</dd>
<dd>því at hrísi vex</dd>
<dd>ok hávu grasi</dd>
<dd>vegr, er vættki treðr.</dd>
<dd>&nbsp;</dd>
<dd>120.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>góðan mann</dd>
<dd>teygðu þér at gamanrúnum</dd>
<dd>ok nem líknargaldr, meðan þú lifir.</dd>
<dd>&nbsp;</dd>
<dd>121.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>vin þínum</dd>
<dd>ver þú aldregi</dd>
<dd>fyrri at flaumslitum;</dd>
<dd>sorg etr hjarta,</dd>
<dd>ef þú segja né náir</dd>
<dd>einhverjum allan hug.</dd>
<dd>&nbsp;</dd>
<dd>122.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>orðum skipta</dd>
<dd>þú skalt aldregi</dd>
<dd>við ósvinna apa,</dd>
<dd>&nbsp;</dd>
<dd>123.</dd>
<dd>Því at af illum manni</dd>
<dd>mundu aldregi</dd>
<dd>góðs laun of geta,</dd>
<dd>en góðr maðr</dd>
<dd>mun þik gerva mega</dd>
<dd>líknfastan at lofi.</dd>
<dd>&nbsp;</dd>
<dd>124.</dd>
<dd>Sifjum er þá blandat,</dd>
<dd>hver er segja ræðr</dd>
<dd>einum allan hug;</dd>
<dd>allt er betra</dd>
<dd>en sé brigðum at vera;</dd>
<dd>er-a sá vinr öðrum, er vilt eitt segir.</dd>
<dd>&nbsp;</dd>
<dd>125.</dd>
<dd>Ráðumk, þér Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>þrimr orðum senna</dd>
<dd>skal-at-tu þér við verra mann</dd>
<dd>oft inn betri bilar,</dd>
<dd>þá er inn verri vegr.</dd>
<dd>&nbsp;</dd>
<dd>126.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>skósmiðr þú verir</dd>
<dd>né skeftismiðr,</dd>
<dd>nema þú sjalfum þér séir:</dd>
<dd>skór er skapaðr illa</dd>
<dd>eða skaft sé rangt,</dd>
<dd>þá er þér böls beðit.</dd>
<dd>&nbsp;</dd>
<dd>127.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>hvars þú böl kannt,</dd>
<dd>kveð þú þér bölvi at</dd>
<dd>ok gef-at þínum fjándum frið.</dd>
<dd>&nbsp;</dd>
<dd>128.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>illu feginn</dd>
<dd>ver þú aldregi,</dd>
<dd>en lát þér at góðu getit.</dd>
<dd>&nbsp;</dd>
<dd>129.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>upp líta</dd>
<dd>skal-at-tu í orrustu,</dd>
<dd>- gjalti glíkir</dd>
<dd>verða gumna synir, -</dd>
<dd>síðr þitt of heilli halir.</dd>
<dd>&nbsp;</dd>
<dd>130.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>ef þú vilt þér góða konu</dd>
<dd>kveðja at gamanrúnum</dd>
<dd>ok fá fögnuð af,</dd>
<dd>fögru skaltu heita</dd>
<dd>ok láta fast vera;</dd>
<dd>leiðisk manngi gótt, ef getr.</dd>
<dd>&nbsp;</dd>
<dd>131.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>varan bið ek þik vera</dd>
<dd>ok eigi ofvaran;</dd>
<dd>ver þú við öl varastr</dd>
<dd>ok við annars konu</dd>
<dd>ok við þat it þriðja,</dd>
<dd>at þjófar né leiki.</dd>
<dd>&nbsp;</dd>
<dd>132.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>at háði né hlátri</dd>
<dd>hafðu aldregi</dd>
<dd>gest né ganganda.</dd>
<dd>&nbsp;</dd>
<dd>133.</dd>
<dd>Oft vitu ógörla,</dd>
<dd>þeir er sitja inni fyrir,</dd>
<dd>hvers þeir ro kyns, er koma;</dd>
<dd>er-at maðr svá góðr</dd>
<dd>at galli né fylgi,</dd>
<dd>né svá illr, at einugi dugi.</dd>
<dd>&nbsp;</dd>
<dd>134.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>at hárum þul</dd>
<dd>hlæ þú aldregi,</dd>
<dd>oft er gótt, þat er gamlir kveða;</dd>
<dd>oft ór skörpum belg</dd>
<dd>skilin orð koma</dd>
<dd>þeim er hangir með hám</dd>
<dd>ok skollir með skrám</dd>
<dd>ok váfir með vílmögum.</dd>
<dd>&nbsp;</dd>
<dd>135.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>gest þú né geyja</dd>
<dd>né á grind hrekir;</dd>
<dd>get þú váluðum vel.</dd>
<dd>&nbsp;</dd>
<dd>136.</dd>
<dd>Rammt er þat tré,</dd>
<dd>er ríða skal</dd>
<dd>öllum at upploki;</dd>
<dd>baug þú gef,</dd>
<dd>eða þat biðja mun</dd>
<dd>þér læs hvers á liðu.</dd>
<dd>&nbsp;</dd>
<dd>137.</dd>
<dd>Ráðumk þér, Loddfáfnir,</dd>
<dd>en þú ráð nemir, -</dd>
<dd>njóta mundu, ef þú nemr,</dd>
<dd>þér munu góð, ef þú getr -:</dd>
<dd>hvars þú öl drekkir,</dd>
<dd>kjós þér jarðar megin,</dd>
<dd>því at jörð tekr við ölðri,</dd>
<dd>en eldr við sóttum,</dd>
<dd>eik við abbindi,</dd>
<dd>ax við fjölkynngi,</dd>
<dd>höll við hýrógi,</dd>
<dd>- heiftum skal mána kveðja, -</dd>
<dd>beiti við bitsóttum,</dd>
<dd>en við bölvi rúnar,</dd>
<dd>fold skal við flóði taka.</dd>
<dd>&nbsp;</dd>
<dd><b>V.</b></dd>
<dd>&nbsp;</dd>
<dd>138.</dd>
<dd>Veit ek, at ek hekk</dd>
<dd>vindga meiði á</dd>
<dd>nætr allar níu,</dd>
<dd>geiri undaðr</dd>
<dd>ok gefinn Óðni,</dd>
<dd>sjalfr sjalfum mér,</dd>
<dd>á þeim meiði,</dd>
<dd>er manngi veit</dd>
<dd>hvers af rótum renn.</dd>
<dd>&nbsp;</dd>
<dd>139.</dd>
<dd>Við hleifi mik sældu</dd>
<dd>né við hornigi;</dd>
<dd>nýsta ek niðr,</dd>
<dd>nam ek upp rúnar,</dd>
<dd>æpandi nam,</dd>
<dd>fell ek aftr þaðan.</dd>
<dd>&nbsp;</dd>
<dd>140.</dd>
<dd>Fimbulljóð níu</dd>
<dd>nam ek af inum frægja syni</dd>
<dd>Bölþorns, Bestlu föður,</dd>
<dd>ok ek drykk of gat</dd>
<dd>ins dýra mjaðar,</dd>
<dd>ausinn Óðreri.</dd>
<dd>&nbsp;</dd>
<dd>141.</dd>
<dd>Þá nam ek frævask</dd>
<dd>ok fróðr vera</dd>
<dd>ok vaxa ok vel hafask,</dd>
<dd>orð mér af orði</dd>
<dd>orðs leitaði,</dd>
<dd>verk mér af verki</dd>
<dd>verks leitaði.</dd>
<dd>&nbsp;</dd>
<dd>142.</dd>
<dd>Rúnar munt þú finna</dd>
<dd>ok ráðna stafi,</dd>
<dd>mjök stóra stafi,</dd>
<dd>mjök stinna stafi,</dd>
<dd>er fáði fimbulþulr</dd>
<dd>ok gerðu ginnregin</dd>
<dd>ok reist hroftr rögna.</dd>
<dd>&nbsp;</dd>
<dd>143.</dd>
<dd>Óðinn með ásum,</dd>
<dd>en fyr alfum Dáinn,</dd>
<dd>Dvalinn ok dvergum fyrir,</dd>
<dd>Ásviðr jötnum fyrir,</dd>
<dd>ek reist sjalfr sumar.</dd>
<dd>&nbsp;</dd>
<dd>144.</dd>
<dd>Veistu, hvé rísta skal?</dd>
<dd>Veistu, hvé ráða skal?</dd>
<dd>Veistu, hvé fáa skal?</dd>
<dd>Veistu, hvé freista skal?</dd>
<dd>Veistu, hvé biðja skal?</dd>
<dd>Veistu, hvé blóta skal?</dd>
<dd>Veistu, hvé senda skal?</dd>
<dd>Veistu, hvé sóa skal?</dd>
<dd>&nbsp;</dd>
<dd>145.</dd>
<dd>Betra er óbeðit</dd>
<dd>en sé ofblótit,</dd>
<dd>ey sér til gildis gjöf;</dd>
<dd>betra er ósent</dd>
<dd>en sé ofsóit.</dd>
<dd>Svá Þundr of reist</dd>
<dd>fyr þjóða rök,</dd>
<dd>þar hann upp of reis,</dd>
<dd>er hann aftr of kom.</dd></dl>