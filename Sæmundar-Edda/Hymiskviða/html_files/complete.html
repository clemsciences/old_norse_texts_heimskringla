<div id="mw-content-text" lang="nb" dir="ltr" class="mw-content-ltr">
<b>Hymiskviða</b>
<p><br>
</p>
<dl><dd><dl><dd>1.</dd>
<dd>Ár valtívar</dd>
<dd>veiðar námu</dd>
<dd>ok sumblsamir,</dd>
<dd>áðr saðir yrði,</dd>
<dd>hristu teina</dd>
<dd>ok á hlaut sáu;</dd>
<dd>fundu þeir at Ægis</dd>
<dd>örkost hvera.</dd>
<dd>&nbsp;</dd>
<dd>2.</dd>
<dd>Sat bergbúi</dd>
<dd>barnteitr fyr</dd>
<dd>mjök glíkr megi</dd>
<dd>miskorblinda;</dd>
<dd>leit í augu</dd>
<dd>Yggs barn í þrá:</dd>
<dd>"Þú skalt ásum</dd>
<dd>oft sumbl gera."</dd>
<dd>&nbsp;</dd>
<dd>3.</dd>
<dd>Önn fekk jötni</dd>
<dd>orðbæginn halr,</dd>
<dd>hugði at hefndum</dd>
<dd>hann næst við goð,</dd>
<dd>bað hann Sifjar ver</dd>
<dd>sér færa hver, -</dd>
<dd>"þanns ek öllum öl</dd>
<dd>yðr of heita."</dd>
<dd>&nbsp;</dd>
<dd>4.</dd>
<dd>Né þat máttu</dd>
<dd>mærir tívar</dd>
<dd>ok ginnregin</dd>
<dd>of geta hvergi,</dd>
<dd>unz af tryggðum</dd>
<dd>Týr Hlórriða</dd>
<dd>ástráð mikit</dd>
<dd>einum sagði:</dd>
<dd>&nbsp;</dd>
<dd>5.</dd>
<dd>"Býr fyr austan</dd>
<dd>Élivága</dd>
<dd>hundvíss Hymir</dd>
<dd>at himins enda;</dd>
<dd>á minn faðir</dd>
<dd>móðugr ketil,</dd>
<dd>rúmbrugðinn hver,</dd>
<dd>rastar djúpan."</dd>
<dd>&nbsp;</dd></dl></dd></dl>
<p>Þórr kvað:
</p>
<dl><dd><dl><dd>6.</dd>
<dd>"Veiztu ef þiggjum</dd>
<dd>þann lögvelli?"</dd>
<dd>&nbsp;</dd></dl></dd></dl>
<p>Týr kvað:
</p>
<dl><dd><dl><dd>"Ef, vinr, vélar</dd>
<dd>vit gervum til."</dd>
<dd>&nbsp;</dd>
<dd>7.</dd>
<dd>Fóru drjúgum</dd>
<dd>dag þann fram</dd>
<dd>Ásgarði frá,</dd>
<dd>unz til Egils kvámu;</dd>
<dd>hirði hann hafra</dd>
<dd>horngöfgasta;</dd>
<dd>hurfu at höllu,</dd>
<dd>er Hymir átti.</dd>
<dd>&nbsp;</dd>
<dd>8.</dd>
<dd>Mögr fann ömmu</dd>
<dd>mjök leiða sér,</dd>
<dd>hafði höfða</dd>
<dd>hundruð níu,</dd>
<dd>en önnur gekk</dd>
<dd>algullin fram</dd>
<dd>brúnhvít bera</dd>
<dd>bjórveig syni:</dd>
<dd>&nbsp;</dd>
<dd>9. "Áttniðr jötna,</dd>
<dd>ek viljak ykkr</dd>
<dd>hugfulla tvá</dd>
<dd>und hvera setja;</dd>
<dd>er minn fríi</dd>
<dd>mörgu sinni</dd>
<dd>glöggr við gesti,</dd>
<dd>görr ills hugar."</dd>
<dd>&nbsp;</dd>
<dd>10.</dd>
<dd>En váskapaðr</dd>
<dd>varð síðbúinn</dd>
<dd>harðráðr Hymir</dd>
<dd>heim af veiðum,</dd>
<dd>gekk inn í sal,</dd>
<dd>glumðu jöklar,</dd>
<dd>var karls, en kom,</dd>
<dd>kinnskógr frörinn.</dd>
<dd>&nbsp;</dd></dl></dd></dl>
<p>Frilla kvað:
</p>
<dl><dd><dl><dd>11.</dd>
<dd>"Ver þú heill, Hymir,</dd>
<dd>í hugum góðum,</dd>
<dd>nú er sonr kominn</dd>
<dd>til sala þinna,</dd>
<dd>sá er vit vættum</dd>
<dd>af vegi löngum;</dd>
<dd>fylgir hánum</dd>
<dd>hróðrs andskoti,</dd>
<dd>vinr verliða;</dd>
<dd>Véurr heitir sá.</dd>
<dd>&nbsp;</dd>
<dd>12.</dd>
<dd>Sé þú, hvar sitja</dd>
<dd>und salar gafli,</dd>
<dd>svá forða sér,</dd>
<dd>stendr súl fyrir."</dd>
<dd>Sundr stökk súla</dd>
<dd>fyr sjón jötuns,</dd>
<dd>en áðr í tvau</dd>
<dd>áss brotnaði.</dd>
<dd>&nbsp;</dd>
<dd>13.</dd>
<dd>Stukku átta,</dd>
<dd>en einn af þeim</dd>
<dd>hverr harðsleginn</dd>
<dd>heill af þolli;</dd>
<dd>fram gengu þeir,</dd>
<dd>en forn jötunn</dd>
<dd>sjónum leiddi</dd>
<dd>sinn andskota.</dd>
<dd>&nbsp;</dd>
<dd>14.</dd>
<dd>Sagði-t hánum</dd>
<dd>hugr vel þá,</dd>
<dd>er hann sá gýgjar græti</dd>
<dd>á golf kominn,</dd>
<dd>þar váru þjórar</dd>
<dd>þrír of teknir,</dd>
<dd>bað senn jötunn</dd>
<dd>sjóða ganga.</dd>
<dd>&nbsp;</dd>
<dd>15.</dd>
<dd>Hvern létu þeir</dd>
<dd>höfði skemmra</dd>
<dd>ok á seyði</dd>
<dd>síðan báru;</dd>
<dd>át Sifjar verr,</dd>
<dd>áðr sofa gengi,</dd>
<dd>einn með öllu</dd>
<dd>öxn tvá Hymis.</dd>
<dd>&nbsp;</dd>
<dd>16.</dd>
<dd>Þótti hárum</dd>
<dd>Hrungnis spjalla</dd>
<dd>verðr Hlórriða</dd>
<dd>vel fullmikill:</dd>
<dd>"Munum at aftni</dd>
<dd>öðrum verða</dd>
<dd>við veiðimat</dd>
<dd>vér þrír lifa."</dd>
<dd>&nbsp;</dd>
<dd>17.</dd>
<dd>Véurr kvaðzk vilja</dd>
<dd>á vág róa,</dd>
<dd>ef ballr jötunn</dd>
<dd>beitr gæfi.</dd>
<dd>&nbsp;</dd></dl></dd></dl>
<p>Hymir kvað:
</p>
<dl><dd><dl><dd>"Hverf þú til hjarðar,</dd>
<dd>ef þú hug trúir,</dd>
<dd>brjótr berg - Dana,</dd>
<dd>beitur sækja.</dd>
<dd>&nbsp;</dd>
<dd>18.</dd>
<dd>Þess vænti ek,</dd>
<dd>at þér myni-t</dd>
<dd>ögn af oxa</dd>
<dd>auðfeng vera."</dd>
<dd>Sveinn sýsliga</dd>
<dd>sveif til skógar,</dd>
<dd>þar er uxi stóð</dd>
<dd>alsvartr fyrir.</dd>
<dd>&nbsp;</dd>
<dd>19.</dd>
<dd>Braut af þjóri</dd>
<dd>þurs ráðbani</dd>
<dd>hátún ofan</dd>
<dd>horna tveggja.</dd>
<dd>&nbsp;</dd></dl></dd></dl>
<p>Hymir kvað:
</p>
<dl><dd><dl><dd>"Verk þykkja þín</dd>
<dd>verri miklu</dd>
<dd>kjóla valdi</dd>
<dd>en þú kyrr sitir."</dd>
<dd>&nbsp;</dd>
<dd>20.</dd>
<dd>Bað hlunngota</dd>
<dd>hafra dróttinn</dd>
<dd>áttrunn apa</dd>
<dd>útar færa,</dd>
<dd>en sá jötunn</dd>
<dd>sína talði</dd>
<dd>lítla fýsi</dd>
<dd>at róa lengra.</dd>
<dd>&nbsp;</dd>
<dd>21.</dd>
<dd>Dró meir Hymir</dd>
<dd>móðugr hvali</dd>
<dd>einn á öngli</dd>
<dd>upp senn tváa,</dd>
<dd>en aftr í skut</dd>
<dd>Óðni sifjaðr</dd>
<dd>Véurr við vélar</dd>
<dd>vað gerði sér.</dd>
<dd>&nbsp;</dd>
<dd>22.</dd>
<dd>Egndi á öngul,</dd>
<dd>sá er öldum bergr,</dd>
<dd>orms einbani</dd>
<dd>uxa höfði;</dd>
<dd>gein við agni,</dd>
<dd>sú er goð fía,</dd>
<dd>umgjörð neðan</dd>
<dd>allra landa.</dd>
<dd>&nbsp;</dd>
<dd>23.</dd>
<dd>Dró djarfliga</dd>
<dd>dáðrakkr Þórr</dd>
<dd>orm eitrfáan</dd>
<dd>upp at borði;</dd>
<dd>hamri kníði</dd>
<dd>háfjall skarar</dd>
<dd>ofljótt ofan</dd>
<dd>ulfs hnitbróður.</dd>
<dd>&nbsp;</dd>
<dd>24.</dd>
<dd>Hraungalkn hlumðu,</dd>
<dd>en hölkn þutu,</dd>
<dd>fór in forna</dd>
<dd>fold öll saman;</dd>
<dd>sökkðisk síðan</dd>
<dd>sá fiskr í mar.</dd>
<dd>&nbsp;</dd>
<dd>25.</dd>
<dd>Óteitr jötunn,</dd>
<dd>er aftr reru,</dd>
<dd>svá at ár Hymir</dd>
<dd>ekki mælti,</dd>
<dd>veifði hann ræði</dd>
<dd>veðrs annars til.</dd>
<dd>&nbsp;</dd></dl></dd></dl>
<p>Hymir kvað:
</p>
<dl><dd><dl><dd>26.</dd>
<dd>"Mundu of vinna</dd>
<dd>verk halft við mik,</dd>
<dd>at þú heim hvali</dd>
<dd>haf til bæjar</dd>
<dd>eða flotbrúsa</dd>
<dd>festir okkarn."</dd>
<dd>&nbsp;</dd>
<dd>27.</dd>
<dd>Gekk Hlórriði,</dd>
<dd>greip á stafni</dd>
<dd>vatt með austri</dd>
<dd>upp lögfáki,</dd>
<dd>einn með árum</dd>
<dd>ok með austskotu</dd>
<dd>bar hann til bæjar</dd>
<dd>brimsvín jötuns</dd>
<dd>ok holtriða</dd>
<dd>hver í gegnum.</dd>
<dd>&nbsp;</dd>
<dd>28.</dd>
<dd>Ok enn jötunn</dd>
<dd>um afrendi,</dd>
<dd>þrágirni vanr,</dd>
<dd>við Þór sennti,</dd>
<dd>kvað-at mann ramman,</dd>
<dd>þótt róa kynni</dd>
<dd>kröfturligan,</dd>
<dd>nema kálk bryti.</dd>
<dd>&nbsp;</dd>
<dd>29.</dd>
<dd>En Hlórriði,</dd>
<dd>er at höndum kom,</dd>
<dd>brátt lét bresta</dd>
<dd>brattstein gleri;</dd>
<dd>sló hann sitjandi</dd>
<dd>súlur í gögnum;</dd>
<dd>báru þó heilan</dd>
<dd>fyr Hymi síðan.</dd>
<dd>&nbsp;</dd>
<dd>30.</dd>
<dd>Unz þat in fríða</dd>
<dd>frilla kenndi</dd>
<dd>ástráð mikit,</dd>
<dd>eitt er vissi:</dd>
<dd>"Drep við haus Hymis,</dd>
<dd>hann er harðari,</dd>
<dd>kostmóðs jötuns</dd>
<dd>kálki hverjum."</dd>
<dd>&nbsp;</dd>
<dd>31.</dd>
<dd>Harðr reis á kné</dd>
<dd>hafra dróttinn,</dd>
<dd>færðisk allra</dd>
<dd>í ásmegin;</dd>
<dd>heill var karli</dd>
<dd>hjalmstofn ofan,</dd>
<dd>en vínferill</dd>
<dd>valr rifnaði.</dd>
<dd>&nbsp;</dd>
<dd>32.</dd>
<dd>"Mörg veit ek mæti</dd>
<dd>mér gengin frá,</dd>
<dd>er ek kálki sé</dd>
<dd>ór knéum hrundit;"</dd>
<dd>karl orð of kvað:</dd>
<dd>"knákat ek segja</dd>
<dd>aftr ævagi,</dd>
<dd>þú ert, ölðr, of heitt.</dd>
<dd>&nbsp;</dd>
<dd>33.</dd>
<dd>Þat er til kostar,</dd>
<dd>ef koma mættið</dd>
<dd>út ór óru</dd>
<dd>ölkjól hofi."</dd>
<dd>Týr leitaði</dd>
<dd>tysvar hræra;</dd>
<dd>stóð at hváru</dd>
<dd>hverr kyrr fyrir.</dd>
<dd>&nbsp;</dd>
<dd>34.</dd>
<dd>Faðir Móða</dd>
<dd>fekk á þremi</dd>
<dd>ok í gegnum steig</dd>
<dd>golf niðr í sal;</dd>
<dd>hóf sér á höfuð upp</dd>
<dd>hver Sifjar verr,</dd>
<dd>en á hælum</dd>
<dd>hringar skullu.</dd>
<dd>&nbsp;</dd>
<dd>35.</dd>
<dd>Fóru-t lengi,</dd>
<dd>áðr líta nam</dd>
<dd>aftr Óðins sonr</dd>
<dd>einu sinni;</dd>
<dd>sá hann ór hreysum</dd>
<dd>með Hymi austan</dd>
<dd>folkdrótt fara</dd>
<dd>fjölhöfðaða.</dd>
<dd>&nbsp;</dd>
<dd>36.</dd>
<dd>Hóf hann sér af herðum</dd>
<dd>hver standanda,</dd>
<dd>veifði hann Mjöllni</dd>
<dd>morðgjörnum fram,</dd>
<dd>ok hraunhvala</dd>
<dd>hann alla drap.</dd>
<dd>&nbsp;</dd>
<dd>37.</dd>
<dd>Fóru-t lengi,</dd>
<dd>áðr liggja nam</dd>
<dd>hafr Hlórriða</dd>
<dd>halfdauðr fyrir;</dd>
<dd>var skær skökuls</dd>
<dd>skakkr á beini,</dd>
<dd>en því inn lævísi</dd>
<dd>Loki of olli.</dd>
<dd>&nbsp;</dd>
<dd>38.</dd>
<dd>En ér heyrt hafið, -</dd>
<dd>hverr kann of þat</dd>
<dd>goðmálugra</dd>
<dd>görr at skilja? -</dd>
<dd>hver af hraunbúa</dd>
<dd>hann laun of fekk,</dd>
<dd>er hann bæði galt</dd>
<dd>börn sín fyrir.</dd>
<dd>&nbsp;</dd>
<dd>39.</dd>
<dd>Þróttöflugr kom</dd>
<dd>á þing goða</dd>
<dd>ok hafði hver,</dd>
<dd>þanns Hymir átti;</dd>
<dd>en véar hverjan</dd>
<dd>vel skulu drekka</dd>
<dd>ölðr at Ægis</dd>
<dd>eitt hörmeitið.</dd></dl></dd></dl>

</div>