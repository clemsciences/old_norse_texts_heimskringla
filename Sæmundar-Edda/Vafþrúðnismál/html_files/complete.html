<div id="mw-content-text" lang="nb" dir="ltr" class="mw-content-ltr">

<b>Vafþrúðnismál</b>
<p><br>
Óðinn kvað:
</p>
<dl><dd><dl><dd>1.</dd>
<dd>"Ráð þú mér nú, Frigg,</dd>
<dd>alls mik fara tíðir</dd>
<dd>at vitja Vafþrúðnis;</dd>
<dd>forvitni mikla</dd>
<dd>kveð ek mér á fornum stöfum</dd>
<dd>við þann inn alsvinna jötun."</dd>
<dd>&nbsp;</dd></dl></dd></dl>
<p>Frigg kvað:
</p>
<dl><dd><dl><dd>2.</dd>
<dd>"Heima letja</dd>
<dd>ek mynda Herjaföðr</dd>
<dd>í görðum goða;</dd>
<dd>því at engi jötun</dd>
<dd>ek hugða jafnramman</dd>
<dd>sem Vafþrúðni vera."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>3.</dd>
<dd>"Fjölð ek fór,</dd>
<dd>fjölð ek freistaða,</dd>
<dd>fjölð ek reynda regin;</dd>
<dd>hitt vil ek vita,</dd>
<dd>hvé Vafþrúðnis</dd>
<dd>salakynni sé."</dd>
<dd>&nbsp;</dd></dl></dd></dl>
<p>Frigg kvað:
</p>
<dl><dd><dl><dd>4.</dd>
<dd>"Heill þú farir!</dd>
<dd>heill þú aftr komir!</dd>
<dd>heill þú á sinnum sér!</dd>
<dd>æði þér dugi,</dd>
<dd>hvars þú skalt, Aldaföðr,</dd>
<dd>orðum mæla jötun.</dd>
<dd>&nbsp;</dd>
<dd>5.</dd>
<dd>Fór þá Óðinn</dd>
<dd>at freista orðspeki</dd>
<dd>þess ins alsvinna jötuns;</dd>
<dd>at höllu hann kom,</dd>
<dd>ok átti Íms faðir;</dd>
<dd>inn gekk Yggr þegar.</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>6.</dd>
<dd>"Heill þú nú, Vafþrúðnir,</dd>
<dd>nú em ek í höll kominn</dd>
<dd>á þik sjalfan sjá;</dd>
<dd>hitt vil ek fyrst vita,</dd>
<dd>ef þú fróðr sér</dd>
<dd>eða alsviðr jötunn."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>7.</dd>
<dd>"Hvat er þat manna</dd>
<dd>er í mínum sal</dd>
<dd>verpumk orði á?</dd>
<dd>Út þú né komir</dd>
<dd>órum höllum frá,</dd>
<dd>nema þú inn snotrari sér."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>8.</dd>
<dd>"Gagnráðr ek heiti,</dd>
<dd>nú emk af göngu kominn,</dd>
<dd>þyrstr til þinna sala;</dd>
<dd>laðar þurfi -</dd>
<dd>hef ek lengi farit -</dd>
<dd>ok þinna andfanga, jötunn."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>9.</dd>
<dd>"Hví þú þá, Gagnráðr,</dd>
<dd>mælisk af golfi fyr?</dd>
<dd>Far þú í sess í sal!</dd>
<dd>Þá skal freista,</dd>
<dd>hvárr fleira viti,</dd>
<dd>gestr eða inn gamli þulr."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>10.</dd>
<dd>"Óauðigr maðr,</dd>
<dd>er til auðigs kemr,</dd>
<dd>mæli þarft eða þegi;</dd>
<dd>ofrmælgi mikil,</dd>
<dd>hygg ek, at illa geti</dd>
<dd>hveim er við kaldrifjaðan kemr."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>11.</dd>
<dd>"Seg þú mér, Gagnráðr,</dd>
<dd>alls þú á golfi vill</dd>
<dd>þíns of freista frama,</dd>
<dd>hvé sá hestr heitir,</dd>
<dd>er hverjan dregr</dd>
<dd>dag of dróttmögu."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>12.</dd>
<dd>"Skinfaxi heitir,</dd>
<dd>er inn skíra dregr</dd>
<dd>dag of dróttmögu;</dd>
<dd>hesta beztr</dd>
<dd>þykkir hann með Hreiðgotum;</dd>
<dd>ey lýsir mön af mari."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>13.</dd>
<dd>"Seg þú þat, Gagnráðr,</dd>
<dd>alls þú á golfi vill</dd>
<dd>þíns of freista frama,</dd>
<dd>hvé sá jór heitir,</dd>
<dd>er austan dregr</dd>
<dd>nótt of nýt regin."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>14.</dd>
<dd>"Hrímfaxi heitir,</dd>
<dd>er hverja dregr</dd>
<dd>nótt of nýt regin;</dd>
<dd>méldropa fellir hann</dd>
<dd>morgin hvern;</dd>
<dd>þaðan kemr dögg um dala."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>15.</dd>
<dd>Seg þú þat, Gagnráðr,</dd>
<dd>alls þú á golfi vill</dd>
<dd>þíns of freista frama,</dd>
<dd>hvé sú á heitir,</dd>
<dd>er deilir með jötna sonum</dd>
<dd>grund ok með goðum."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>16.</dd>
<dd>"Ífing heitir á,</dd>
<dd>er deilir með jötna sonum</dd>
<dd>grund ok með goðum;</dd>
<dd>opin renna</dd>
<dd>hon skal of aldrdaga;</dd>
<dd>verðr-at íss á á."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>17.</dd>
<dd>Seg þú þat, Gagnráðr,</dd>
<dd>alls þú á golfi vill</dd>
<dd>þíns of freista frama,</dd>
<dd>hvé sá völlr heitir,</dd>
<dd>er finnask vígi at</dd>
<dd>Surtr ok in svásu goð."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>18.</dd>
<dd>"Vígriðr heitir völlr,</dd>
<dd>er finnask vígi at</dd>
<dd>Surtr ok in svásu goð;</dd>
<dd>hundrað rasta</dd>
<dd>hann er á hverjan veg;</dd>
<dd>sá er þeim völlr vitaðr."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>19.</dd>
<dd>"Fróðr ertu nú, gestr,</dd>
<dd>far þú á bekk jötuns,</dd>
<dd>ok mælumk í sessi saman;</dd>
<dd>höfði veðja</dd>
<dd>vit skulum höllu í,</dd>
<dd>gestr, of geðspeki.</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>20.</dd>
<dd>"Seg þú þat it eina,</dd>
<dd>ef þitt æði dugir</dd>
<dd>ok þú, Vafþrúðnir, vitir,</dd>
<dd>hvaðan jörð of kom</dd>
<dd>eða upphiminn</dd>
<dd>fyrst, inn fróði jötunn."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>21.</dd>
<dd>"Ór Ymis holdi</dd>
<dd>var jörð of sköpuð,</dd>
<dd>en ór beinum björg,</dd>
<dd>himinn ór hausi</dd>
<dd>ins hrímkalda jötuns,</dd>
<dd>en ór sveita sær."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>22.</dd>
<dd>"Seg þú þat annat,</dd>
<dd>ef þitt æði dugir</dd>
<dd>ok þú, Vafþrúðnir, vitir,</dd>
<dd>hvaðan máni kom,</dd>
<dd>sá er ferr menn yfir,</dd>
<dd>eða sól it sama."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>23.</dd>
<dd>"Mundilfari heitir,</dd>
<dd>hann er mána faðir</dd>
<dd>ok svá Sólar it sama;</dd>
<dd>himin hverfa</dd>
<dd>þau skulu hverjan dag</dd>
<dd>öldum at ártali."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>24.</dd>
<dd>"Seg þú þat it þriðja,</dd>
<dd>alls þik svinnan kveða</dd>
<dd>ok þú, Vafþrúðnir, vitir,</dd>
<dd>hvaðan dagr of kom,</dd>
<dd>sá er ferr drótt yfir,</dd>
<dd>eða nótt með niðum."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>25.</dd>
<dd>"Dellingr heitir,</dd>
<dd>hann er Dags faðir,</dd>
<dd>en Nótt var Nörvi borin;</dd>
<dd>ný ok nið</dd>
<dd>skópu nýt regin</dd>
<dd>öldum at ártali."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>26.</dd>
<dd>"Seg þú þat it fjórða,</dd>
<dd>alls þik fróðan kveða,</dd>
<dd>ok þú, Vafþrúðnir, vitir,</dd>
<dd>hvaðan vetr of kom</dd>
<dd>eða varmt sumar</dd>
<dd>fyrst með fróð regin."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>27.</dd>
<dd>"Vindsvalr heitir,</dd>
<dd>hann er Vetrar faðir,</dd>
<dd>en Svásuðr sumars."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>28.</dd>
<dd>"Seg þú þat it fimmta,</dd>
<dd>alls þik fróðan kveða,</dd>
<dd>ok þú, Vafþrúðnir, vitir,</dd>
<dd>hverr ása ellztr</dd>
<dd>eða Ymis niðja</dd>
<dd>yrði í árdaga."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>29.</dd>
<dd>"Örófi vetra</dd>
<dd>áðr væri jörð of sköpuð,</dd>
<dd>þá var Bergelmir borinn,</dd>
<dd>Þrúðgelmir</dd>
<dd>var þess faðir,</dd>
<dd>en Aurgelmir afi."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>30.</dd>
<dd>"Seg þú þat it sétta,</dd>
<dd>alls þik svinnan kveða,</dd>
<dd>ok þú, Vafþrúðnir, vitir,</dd>
<dd>hvaðan Aurgelmir kom</dd>
<dd>með jötna sonum</dd>
<dd>fyrst, inn fróði jötunn."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>31.</dd>
<dd>"Ór Élivágum</dd>
<dd>stukku eitrdropar,</dd>
<dd>svá óx, unz varð jötunn;</dd>
<dd>þar eru órar ættir</dd>
<dd>komnar allar saman;</dd>
<dd>því er þat æ allt til atalt."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>32.</dd>
<dd>"Seg þú þat it sjaunda,</dd>
<dd>alls þik svinnan kveða,</dd>
<dd>ok þú, Vafþrúðnir, vitir,</dd>
<dd>hvé sá börn gat,</dd>
<dd>inn baldni jötunn,</dd>
<dd>er hann hafði-t gýgjar gaman."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>33.</dd>
<dd>"Undir hendi vaxa</dd>
<dd>kváðu hrímþursi</dd>
<dd>mey ok mög saman;</dd>
<dd>fótr við fæti</dd>
<dd>gat ins fróða jötuns</dd>
<dd>sexhöfðaðan son."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>34.</dd>
<dd>"Seg þú þat it átta,</dd>
<dd>alls þik svinnan kveða,</dd>
<dd>ok þú, Vafþrúðnir, vitir,</dd>
<dd>hvat þú fyrst of mant</dd>
<dd>eða fremst of veizt,</dd>
<dd>þú ert alsviðr, jötunn."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>35.</dd>
<dd>Örófi vetra</dd>
<dd>áðr væri jörð of sköpuð,</dd>
<dd>þá var Bergelmir borinn;</dd>
<dd>þat ek fyrst of man,</dd>
<dd>er sá inn fróði jötunn</dd>
<dd>á var lúðr of lagiðr."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>36.</dd>
<dd>"Seg þú þat it níunda,</dd>
<dd>alls þik svinnan kveða,</dd>
<dd>ok þú, Vafþrúðnir, vitir,</dd>
<dd>hvaðan vindr of kemr,</dd>
<dd>svá at ferr vág yfir;</dd>
<dd>æ menn han sjalfan of sjá."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>37.</dd>
<dd>"Hræsvelgr heitir,</dd>
<dd>er sitr á himins enda,</dd>
<dd>jötunn í arnar ham;</dd>
<dd>af hans vængjum</dd>
<dd>kvæða vind koma</dd>
<dd>alla menn yfir."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>38.</dd>
<dd>"Seg þú þat it tíunda,</dd>
<dd>alls þú tíva rök</dd>
<dd>öll, Vafþrúðnir, vitir,</dd>
<dd>hvaðan Njörðr of kom</dd>
<dd>með ása sonum -</dd>
<dd>hofum ok hörgum</dd>
<dd>hann ræðr hundmörgum -</dd>
<dd>ok varð-at hann ásum alinn."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>39.</dd>
<dd>"Í Vanaheimi</dd>
<dd>skópu hann vís regin</dd>
<dd>ok seldu at gíslingu goðum,</dd>
<dd>í aldar rök</dd>
<dd>hann mun aftr koma</dd>
<dd>heim með vísum vönum."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>40.</dd>
<dd>"Seg þú þat et ellifta,</dd>
<dd>hvar ýtar túnum í</dd>
<dd>höggvask hverjan dag;</dd>
<dd>val þeir kjósa</dd>
<dd>ok ríða vígi frá,</dd>
<dd>sitja meir of sáttir saman."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>41.</dd>
<dd>"Allir einherjar</dd>
<dd>Óðins túnum í</dd>
<dd>höggvask hverjan dag,</dd>
<dd>val þeir kjósa</dd>
<dd>ok ríða vígi frá,</dd>
<dd>sitja meirr of sáttir saman."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>42.</dd>
<dd>"Seg þú þat it tolfta,</dd>
<dd>hví þú tíva rök</dd>
<dd>öll, Vafþrúðnir, vitir,</dd>
<dd>frá jötna rúnum</dd>
<dd>ok allra goða</dd>
<dd>segir þú it sannasta,</dd>
<dd>inn alsvinni jötunn."</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>43.</dd>
<dd>"Frá jötna rúnum</dd>
<dd>ok allra goða</dd>
<dd>ek kann segja satt,</dd>
<dd>því at hvern hef ek</dd>
<dd>heim of komit;</dd>
<dd>níu kom ek heima</dd>
<dd>fyr Niflhel neðan;</dd>
<dd>hinig deyja ór helju halir."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>44.</dd>
<dd>"Fjölð ek fór,</dd>
<dd>fjölð ek freistaðak,</dd>
<dd>fjölð ek of reynda regin:</dd>
<dd>Hvat lifir manna,</dd>
<dd>þá er inn mæra líðr</dd>
<dd>fimbulvetr með firum?"</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>45.</dd>
<dd>"Líf ok Lifþrasir,</dd>
<dd>en þau leynask munu</dd>
<dd>í holti Hoddmímis;</dd>
<dd>morgindöggvar</dd>
<dd>þau sér at mat hafa,</dd>
<dd>en þaðan af aldir alask."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>46.</dd>
<dd>"Fjölð ek fór,</dd>
<dd>fjölð ek freistaðak,</dd>
<dd>fjölð ek of reynda regin:</dd>
<dd>Hvaðan kemr sól</dd>
<dd>á inn slétta himin,</dd>
<dd>er þessa hefr fenrir farit?"</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>47.</dd>
<dd>"Eina dóttur</dd>
<dd>berr alfröðull,</dd>
<dd>áðr hana fenrir fari;</dd>
<dd>sú skal ríða,</dd>
<dd>þá er regin deyja,</dd>
<dd>móður brautir, mær."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>48.</dd>
<dd>"Fjölð ek fór,</dd>
<dd>fjölð ek freistaðak,</dd>
<dd>fjölð ek of reynda regin:</dd>
<dd>Hverjar ro þær meyjar,</dd>
<dd>er líða mar yfir,</dd>
<dd>fróðgeðjaðar fara?"</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>49.</dd>
<dd>"Þríar þjóðár</dd>
<dd>falla þorp yfir</dd>
<dd>meyja Mögþrasis;</dd>
<dd>hamingjur einar</dd>
<dd>þær er í heimi eru,</dd>
<dd>þó þær með jötnum alask."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>50.</dd>
<dd>"Fjölð ek fór,</dd>
<dd>fjölð ek freistaðak,</dd>
<dd>fjölð ek of reynda regin:</dd>
<dd>Hverir ráða æsir</dd>
<dd>eignum goða,</dd>
<dd>þá er sloknar Surta logi?"</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>51.</dd>
<dd>"Víðarr ok Váli</dd>
<dd>byggja vé goða,</dd>
<dd>þá er sloknar Surta logi,</dd>
<dd>Móði ok Magni</dd>
<dd>skulu Mjöllni hafa</dd>
<dd>Vingnis at vígþroti."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>52.</dd>
<dd>"Fjölð ek fór,</dd>
<dd>fjölð ek freistaðak,</dd>
<dd>fjölð ek of reynda regin;</dd>
<dd>Hvat verðr Óðni</dd>
<dd>at aldrlagi,</dd>
<dd>þá er of rjúfask regin?"</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>53.</dd>
<dd>"Ulfr gleypa</dd>
<dd>mun Aldaföðr,</dd>
<dd>þess mun Víðarr vreka;</dd>
<dd>kalda kjafta</dd>
<dd>hann klyfja mun</dd>
<dd>vitnis vígi at."</dd>
<dd>&nbsp;</dd></dl></dd></dl>
<p>Óðinn kvað:
</p>
<dl><dd><dl><dd>54.</dd>
<dd>"Fjölð ek fór,</dd>
<dd>fjölð ek freistaðak,</dd>
<dd>fjölð ek of reynda regin;</dd>
<dd>Hvat mælti Óðinn,</dd>
<dd>áðr á bál stigi,</dd>
<dd>sjalfr í eyra syni?"</dd>
<dd>&nbsp;</dd></dl></dd></dl>
<p>Vafþrúðnir kvað:
</p>
<dl><dd><dl><dd>55.</dd>
<dd>"Ey manni þat veit,</dd>
<dd>hvat þú í árdaga</dd>
<dd>sagðir í eyra syni;</dd>
<dd>feigum munni</dd>
<dd>mælta ek mína forna stafi</dd>
<dd>ok of ragnarök.</dd>
<dd>Nú ek við Óðin</dd>
<dd>deildak mína orðspeki;</dd>
<dd>þú ert æ vísastr vera."</dd></dl></dd></dl>


</div>