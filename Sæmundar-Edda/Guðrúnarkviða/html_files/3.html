<div id="mw-content-text" lang="nb" dir="ltr" class="mw-content-ltr">
<b>Guðrúnarkviða</b>
    <br><b>in þriðja</b>
<p><br>
Herkja hét ambótt Atla. Hon hafði verit frilla hans. Hon sagði Atla, at hon hefði sét Þjóðrek ok Guðrúnu bæði saman. Atli var þá allókátr. Þá kvað Guðrún:
</p><p><br>
</p>
<dl><dd><dl><dd>1.</dd>
<dd>"Hvat er þér, Atli,</dd>
<dd>æ, Buðla sonr?</dd>
<dd>Er þér hryggt í hug?</dd>
<dd>Hví hlær þú æva?</dd>
<dd>Hitt mundi æðra</dd>
<dd>jörlum þykkja,</dd>
<dd>at við menn mæltir</dd>
<dd>ok mik sæir."</dd>
<dd>&nbsp;</dd></dl></dd></dl>
<p>Atli kvað:
</p>
<dl><dd><dl><dd>2.</dd>
<dd>"Tregr mik þat, Guðrún</dd>
<dd>Gjúka dóttir,</dd>
<dd>mér í höllu</dd>
<dd>Herkja sagði,</dd>
<dd>at þit Þjóðrekr</dd>
<dd>und þaki svæfið</dd>
<dd>ok léttliga</dd>
<dd>líni verðið."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>3.</dd>
<dd>"Þér mun ek alls þess</dd>
<dd>eiða vinna</dd>
<dd>at inum hvíta</dd>
<dd>helga steini,</dd>
<dd>at ek við Þjóðrek</dd>
<dd>þatki áttak,</dd>
<dd>er vörðr né verr</dd>
<dd>vinna knátti.</dd>
<dd>&nbsp;</dd>
<dd>4.</dd>
<dd>Nema ek halsaða</dd>
<dd>herja stilli,</dd>
<dd>jöfur óneisinn,</dd>
<dd>einu sinni;</dd>
<dd>aðrar váru</dd>
<dd>okkrar spekjur,</dd>
<dd>er vit hörmug tvau</dd>
<dd>hnigum at rúnum.</dd>
<dd>&nbsp;</dd>
<dd>5.</dd>
<dd>Hér kom Þjóðrekr</dd>
<dd>með þría tegu,</dd>
<dd>lifa þeir né einir</dd>
<dd>þriggja tega manna;</dd>
<dd>hnöggt þú mik at bræðrum</dd>
<dd>ok at brynjuðum,</dd>
<dd>hnöggt þú mik at öllum</dd>
<dd>höfuðniðjum.</dd>
<dd>&nbsp;</dd>
<dd>6.</dd>
<dd>Sentu at Saxa,</dd>
<dd>Sunnmanna gram,</dd>
<dd>hann kann helga</dd>
<dd>hver vellanda."</dd>
<dd>&nbsp;</dd>
<dd>7.</dd>
<dd>Sjau hundruð manna</dd>
<dd>í sal gengu,</dd>
<dd>áðr kvæn konungs</dd>
<dd>í ketil tæki.</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>8.</dd>
<dd>"Kemr-a nú Gunnarr,</dd>
<dd>kallig-a ek Högna,</dd>
<dd>sékk-a ek síðan</dd>
<dd>svása bræðr;</dd>
<dd>sverði mundi Högni</dd>
<dd>slíks harms reka,</dd>
<dd>nú verð ek sjalf fyrir mik</dd>
<dd>synja lýta."</dd>
<dd>&nbsp;</dd>
<dd>9.</dd>
<dd>Brá hon til botns</dd>
<dd>björtum lófa</dd>
<dd>ok hon upp of tók</dd>
<dd>jarknasteina:</dd>
<dd>"Sé nú, seggir,</dd>
<dd>sykn em ek orðin</dd>
<dd>heilagliga,</dd>
<dd>hvé sá hverr velli."</dd>
<dd>&nbsp;</dd>
<dd>10.</dd>
<dd>Hló þá Atla</dd>
<dd>hugr í brjósti,</dd>
<dd>er hann heilar sá</dd>
<dd>hendr Guðrúnar:</dd>
<dd>"Nú skal Herkja</dd>
<dd>til hvers ganga,</dd>
<dd>sú er Guðrúnu</dd>
<dd>grandi vændi."</dd>
<dd>&nbsp;</dd>
<dd>11.</dd>
<dd>Sá-at maðr armligt,</dd>
<dd>hverr er þat sá-at,</dd>
<dd>hvé þar á Herkju</dd>
<dd>hendr sviðnuðu;</dd>
<dd>leiddu þá mey</dd>
<dd>í mýri fúla.</dd>
<dd>Svá þá Guðrún</dd>
<dd>sinna harma.</dd></dl></dd></dl>
</div>