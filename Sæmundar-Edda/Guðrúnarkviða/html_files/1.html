<div id="mw-content-text" lang="nb" dir="ltr" class="mw-content-ltr">
<b>Guðrúnarkviða in fyrsta</b>
<p><br>
Guðrún sat yfir Sigurði dauðum. Hon grét eigi sem aðrar konur, en hon var búinn til at springa af harmi. Til gengu bæði konur ok karlar at hugga hana, en þat var eigi auðvelt. Þat er sögn manna, at Guðrún hefði etit af Fáfnis hjarta ok hon skilði því fugls rödd. - Þetta er enn kveðit um Guðrúnu:
</p><p><br>
</p>
<dl><dd><dl><dd>1.</dd>
<dd>Ár var, þats Guðrún</dd>
<dd>gerðisk at deyja,</dd>
<dd>er hon sat sorgfull</dd>
<dd>yfir Sigurði;</dd>
<dd>gerði-t hon hjúfra</dd>
<dd>né höndum slá,</dd>
<dd>né kveina um</dd>
<dd>sem konur aðrar.</dd>
<dd>&nbsp;</dd>
<dd>2.</dd>
<dd>Gengu jarlar</dd>
<dd>alsnotrir fram,</dd>
<dd>þeir er harðs hugar</dd>
<dd>hana löttu;</dd>
<dd>þeygi Guðrún</dd>
<dd>gráta mátti,</dd>
<dd>svá var hon móðug,</dd>
<dd>mundi hon springa.</dd>
<dd>&nbsp;</dd>
<dd>3.</dd>
<dd>Sátu ítrar</dd>
<dd>jarla brúðir,</dd>
<dd>gulli búnar,</dd>
<dd>fyr Guðrúnu;</dd>
<dd>hvar sagði þeira</dd>
<dd>sinn oftrega,</dd>
<dd>þann er bitrastan</dd>
<dd>of beðit hafði.</dd>
<dd>&nbsp;</dd>
<dd>4.</dd>
<dd>Þá kvað Gjaflaug,</dd>
<dd>Gjúka systir:</dd>
<dd>"Mik veit ek á moldu</dd>
<dd>munarlausasta;</dd>
<dd>hefi ek fimm vera</dd>
<dd>forspell beðit,</dd>
<dd>tveggja dætra,</dd>
<dd>þriggja systra,</dd>
<dd>átta bræðra,</dd>
<dd>þó ek ein lifi."</dd>
<dd>&nbsp;</dd>
<dd>5.</dd>
<dd>Þeygi Guðrún</dd>
<dd>gráta mátti,</dd>
<dd>svá var hon móðug</dd>
<dd>at mög dauðan</dd>
<dd>ok harðhuguð</dd>
<dd>of hrör fylkis.</dd>
<dd>&nbsp;</dd>
<dd>6.</dd>
<dd>Þá kvað þat Herborg,</dd>
<dd>Húnalands dróttning:</dd>
<dd>"Hefi ek harðara</dd>
<dd>harm at segja;</dd>
<dd>mínir sjau synir</dd>
<dd>sunnan lands,</dd>
<dd>verr inn átti,</dd>
<dd>í val fellu.</dd>
<dd>&nbsp;</dd>
<dd>7.</dd>
<dd>Faðir ok móðir,</dd>
<dd>fjórir bræðr,</dd>
<dd>þau á vági</dd>
<dd>vindr of lék,</dd>
<dd>barði bára</dd>
<dd>við borðþili.</dd>
<dd>&nbsp;</dd>
<dd>8.</dd>
<dd>Sjalf skylda ek göfga,</dd>
<dd>sjalf skylda ek götva,</dd>
<dd>sjalf skylda ek höndla</dd>
<dd>hrör þeira;</dd>
<dd>þat ek allt of beið</dd>
<dd>ein misseri,</dd>
<dd>svá at mér maðr engi</dd>
<dd>munar leitaði.</dd>
<dd>&nbsp;</dd>
<dd>9.</dd>
<dd>Þá varð ek hafta</dd>
<dd>ok hernuma</dd>
<dd>sams misseris</dd>
<dd>síðan verða;</dd>
<dd>skylda ek skreyta</dd>
<dd>ok skúa binda</dd>
<dd>hersis kván</dd>
<dd>hverjan morgin.</dd>
<dd>&nbsp;</dd>
<dd>10.</dd>
<dd>Hon ægði mér</dd>
<dd>af afbrýði</dd>
<dd>ok hörðum mik</dd>
<dd>höggum keyrði;</dd>
<dd>fann ek húsguma</dd>
<dd>hvergi in betra,</dd>
<dd>en húsfreyju</dd>
<dd>hvergi verri."</dd>
<dd>&nbsp;</dd>
<dd>11.</dd>
<dd>Þeygi Guðrún</dd>
<dd>gráta mátti,</dd>
<dd>svá var hon móðug</dd>
<dd>at mög dauðan</dd>
<dd>ok harðhuguð</dd>
<dd>of hrör fylkis.</dd>
<dd>&nbsp;</dd>
<dd>12.</dd>
<dd>Þá kvað þat Gullrönd</dd>
<dd>Gjúka dóttir:</dd>
<dd>"Fá kanntu, fóstra,</dd>
<dd>þótt þú fróð séir,</dd>
<dd>ungu vífi</dd>
<dd>andspjöll bera."</dd>
<dd>Varaði hon at hylja</dd>
<dd>um hrör fylkis.</dd>
<dd>&nbsp;</dd>
<dd>13.</dd>
<dd>Svipti hon blæju</dd>
<dd>af Sigurði</dd>
<dd>ok vatt vengi</dd>
<dd>fyr vífs knéum:</dd>
<dd>"Líttu á ljúfan,</dd>
<dd>leggðu munn við grön,</dd>
<dd>sem þú halsaðir</dd>
<dd>heilan stilli."</dd>
<dd>&nbsp;</dd>
<dd>14.</dd>
<dd>Á leit Guðrún</dd>
<dd>einu sinni,</dd>
<dd>sá hon döglings skör</dd>
<dd>dreyra runna,</dd>
<dd>fránar sjónir</dd>
<dd>fylkis liðnar,</dd>
<dd>hugborg jöfurs</dd>
<dd>hjörvi skorna.</dd>
<dd>&nbsp;</dd>
<dd>15.</dd>
<dd>Þá hné Guðrún</dd>
<dd>höll við bolstri,</dd>
<dd>haddr losnaði,</dd>
<dd>hlýr roðnaði,</dd>
<dd>en regns dropi</dd>
<dd>rann niðr of kné.</dd>
<dd>&nbsp;</dd>
<dd>16.</dd>
<dd>Þá grét Guðrún</dd>
<dd>Gjúka dóttir,</dd>
<dd>svá at tár flugu</dd>
<dd>tresk í gögnum</dd>
<dd>ok gullu við</dd>
<dd>gæss í túni,</dd>
<dd>mærir fuglar,</dd>
<dd>er mær átti.</dd>
<dd>&nbsp;</dd>
<dd>17.</dd>
<dd>Þá kvað þat Gullrönd</dd>
<dd>Gjúka dóttir:</dd>
<dd>"Ykkrar vissa ek</dd>
<dd>ástir mestar</dd>
<dd>manna allra</dd>
<dd>fyr mold ofan;</dd>
<dd>unðir þá hvárki</dd>
<dd>úti né inni,</dd>
<dd>systir mín</dd>
<dd>nema hjá Sigurði."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>18.</dd>
<dd>"Svá var minn Sigurðr</dd>
<dd>hjá sonum Gjúka</dd>
<dd>sem væri geirlaukr</dd>
<dd>ór grasi vaxinn</dd>
<dd>eða væri bjartr steinn</dd>
<dd>á band dreginn,</dd>
<dd>jarknasteinn</dd>
<dd>yfir öðlingum.</dd>
<dd>&nbsp;</dd>
<dd>19.</dd>
<dd>Ek þótta ok</dd>
<dd>þjóðans rekkum</dd>
<dd>hverri hæri</dd>
<dd>Herjans dísi;</dd>
<dd>nú em ek svá lítil</dd>
<dd>sem lauf séi</dd>
<dd>oft í jölstrum</dd>
<dd>at jöfur dauðan.</dd>
<dd>&nbsp;</dd>
<dd>20.</dd>
<dd>Sakna ek í sessi</dd>
<dd>ok í sæingu</dd>
<dd>míns málvinar,</dd>
<dd>valda megir Gjúka;</dd>
<dd>valda megir Gjúka</dd>
<dd>mínu bölvi</dd>
<dd>ok systur sinnar</dd>
<dd>sárum gráti.</dd>
<dd>&nbsp;</dd>
<dd>21.</dd>
<dd>Svá ér of lýða</dd>
<dd>landi eyðið</dd>
<dd>sem ér of unnuð</dd>
<dd>eiða svarða;</dd>
<dd>mun-a þú, Gunnarr,</dd>
<dd>gulls of njóta;</dd>
<dd>þeir munu þér baugar</dd>
<dd>at bana verða,</dd>
<dd>er þú Sigurði</dd>
<dd>svarðir eiða.</dd>
<dd>&nbsp;</dd>
<dd>22.</dd>
<dd>Oft var í túni</dd>
<dd>teiti meiri,</dd>
<dd>þá er minn Sigurðr</dd>
<dd>söðlaði Grana</dd>
<dd>ok þeir Brynhildar</dd>
<dd>biðja fóru,</dd>
<dd>armar véttar,</dd>
<dd>illu heilli."</dd>
<dd>&nbsp;</dd>
<dd>23.</dd>
<dd>Þá kvað þat Brynhildr</dd>
<dd>Buðla dóttir:</dd>
<dd>"Vön sé sú véttr</dd>
<dd>vers ok barna,</dd>
<dd>er þik, Guðrún,</dd>
<dd>gráts of beiddi</dd>
<dd>ok þér í morgun</dd>
<dd>málrúnar gaf."</dd>
<dd>&nbsp;</dd>
<dd>24.</dd>
<dd>Þá kvað þat Gullrönd</dd>
<dd>Gjúka dóttir:</dd>
<dd>"Þegi þú, þjóðleið,</dd>
<dd>þeira orða;</dd>
<dd>urðr öðlinga</dd>
<dd>hefir þú æ verit;</dd>
<dd>rekr þik alda hver</dd>
<dd>illrar skepnu,</dd>
<dd>sorg sára</dd>
<dd>sjau konunga</dd>
<dd>ok vinspell</dd>
<dd>vífa mest."</dd>
<dd>&nbsp;</dd>
<dd>25.</dd>
<dd>Þá kvað þat Brynhildr</dd>
<dd>Buðla dóttir:</dd>
<dd>"Veldr einn Atli</dd>
<dd>öllu bölvi</dd>
<dd>of borinn Buðla</dd>
<dd>bróðir minn.</dd>
<dd>&nbsp;</dd>
<dd>26.</dd>
<dd>Þá er vit í höll</dd>
<dd>húnskrar þjóðar</dd>
<dd>eld á jöfri</dd>
<dd>ormbeðs litum,</dd>
<dd>þess hefi ek gangs</dd>
<dd>goldit síðan,</dd>
<dd>þeirar sýnar,</dd>
<dd>sáumk ey."</dd>
<dd>&nbsp;</dd>
<dd>27.</dd>
<dd>Stóð hon und stoð,</dd>
<dd>strengði hon efli;</dd>
<dd>brann Brynhildi</dd>
<dd>Buðla dóttur</dd>
<dd>eldr ór augum,</dd>
<dd>eitri fnæsti,</dd>
<dd>er hon sár of leit</dd>
<dd>á Sigurði.</dd></dl></dd></dl>
<p><br>
Guðrún gekk þaðan á braut til skógar á eyðimerkr ok fór allt til Danmarkar ok var þar með Þóru Hákonardóttur sjau misseri. Brynhildr vildi eigi lifa eftir Sigurð. Hon lét drepa þræla sína átta ok fimm ambóttir. Þá lagði hon sik sverði til bana, svá sem segir í <a href="/wiki/Sigur%C3%B0arkvi%C3%B0a_in_skamma" title="Sigurðarkviða in skamma">Sigurðarkviðu inni skömmu</a>.
</p>
</div>