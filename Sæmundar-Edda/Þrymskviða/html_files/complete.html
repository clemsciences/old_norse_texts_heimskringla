<div id="mw-content-text" lang="nb" dir="ltr" class="mw-content-ltr">
<b>Þrymskviða</b>
<p><br>
</p>
<dl><dd><dl><dd>1.</dd>
<dd>Vreiðr var þá Vingþórr</dd>
<dd>er hann vaknaði</dd>
<dd>ok síns hamars</dd>
<dd>of saknaði,</dd>
<dd>skegg nam at hrista,</dd>
<dd>skör nam at dýja,</dd>
<dd>réð Jarðar burr</dd>
<dd>um at þreifask.</dd>
<dd>&nbsp;</dd>
<dd>2.</dd>
<dd>Ok hann þat orða</dd>
<dd>alls fyrst of kvað:</dd>
<dd>"Heyrðu nú, Loki,</dd>
<dd>hvat ek nú mæli</dd>
<dd>er eigi veit</dd>
<dd>jarðar hvergi</dd>
<dd>né upphimins:</dd>
<dd>áss er stolinn hamri!"</dd>
<dd>&nbsp;</dd>
<dd>3.</dd>
<dd>Gengu þeir fagra</dd>
<dd>Freyju túna,</dd>
<dd>ok hann þat orða</dd>
<dd>alls fyrst of kvað:</dd>
<dd>"Muntu mér, Freyja,</dd>
<dd>fjaðrhams léa,</dd>
<dd>ef ek minn hamar</dd>
<dd>mættak hitta?".</dd>
<dd>&nbsp;</dd></dl></dd></dl>
<p>Freyja kvað:
</p>
<dl><dd><dl><dd>4.</dd>
<dd>"Þó munda ek gefa þér</dd>
<dd>þótt ór gulli væri,</dd>
<dd>ok þó selja,</dd>
<dd>at væri ór silfri."</dd>
<dd>&nbsp;</dd>
<dd>5.</dd>
<dd>Fló þá Loki,</dd>
<dd>- fjaðrhamr dunði, -</dd>
<dd>unz fyr útan kom</dd>
<dd>ása garða</dd>
<dd>ok fyr innan kom</dd>
<dd>jötna heima.</dd>
<dd>&nbsp;</dd>
<dd>6.</dd>
<dd>Þrymr sat á haugi,</dd>
<dd>þursa dróttinn,</dd>
<dd>greyjum sínum</dd>
<dd>gullbönd sneri</dd>
<dd>ok mörum sínum</dd>
<dd>mön jafnaði.</dd>
<dd>&nbsp;</dd></dl></dd></dl>
<p>Þrymr kvað:
</p>
<dl><dd><dl><dd>7.</dd>
<dd>"Hvat er með ásum?</dd>
<dd>Hvat er með alfum?</dd>
<dd>Hví ertu einn kominn</dd>
<dd>í Jötunheima?"</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>"Illt er með ásum,</dd>
<dd>illt er með alfum;</dd>
<dd>hefr þú Hlórriða</dd>
<dd>hamar of folginn?"</dd>
<dd>&nbsp;</dd></dl></dd></dl>
<p>Þrymr kvað:
</p>
<dl><dd><dl><dd>8.</dd>
<dd>"Ek hef Hlórriða.</dd>
<dd>hamar of folginn</dd>
<dd>átta röstum</dd>
<dd>fyr jörð neðan;</dd>
<dd>hann engi maðr</dd>
<dd>aftr of heimtir,</dd>
<dd>nema færi mér</dd>
<dd>Freyju at kvæn."</dd>
<dd>&nbsp;</dd>
<dd>9.</dd>
<dd>Fló þá Loki,</dd>
<dd>- fjaðrhamr dunði, -</dd>
<dd>unz fyr útan kom</dd>
<dd>jötna heima</dd>
<dd>ok fyr innan kom</dd>
<dd>ása garða.</dd>
<dd>Mætti hann Þór</dd>
<dd>miðra garða,</dd>
<dd>ok þat hann orða</dd>
<dd>alls fyrst of kvað:</dd>
<dd>&nbsp;</dd>
<dd>10.</dd>
<dd>"Hefr þú erendi</dd>
<dd>sem erfiði?</dd>
<dd>Segðu á lofti</dd>
<dd>löng tíðendi,</dd>
<dd>oft sitjanda</dd>
<dd>sögur of fallask</dd>
<dd>ok liggjandi</dd>
<dd>lygi of bellir."</dd>
<dd>&nbsp;</dd></dl></dd></dl>
<p>Loki kvað:
</p>
<dl><dd><dl><dd>11.</dd>
<dd>"Hef ek erfiði</dd>
<dd>ok erendi;</dd>
<dd>Þrymr hefr þinn hamar,</dd>
<dd>þursa dróttinn;</dd>
<dd>hann engi maðr</dd>
<dd>aftr of heimtir,</dd>
<dd>nema hánum færi</dd>
<dd>Freyju at kván.</dd>
<dd>&nbsp;</dd>
<dd>12.</dd>
<dd>Ganga þeir fagra</dd>
<dd>Freyju at hitta,</dd>
<dd>ok hann þat orða</dd>
<dd>alls fyrst of kvað:</dd>
<dd>"Bittu þik, Freyja,</dd>
<dd>brúðar líni;</dd>
<dd>vit skulum aka tvau</dd>
<dd>í Jötunheima."</dd>
<dd>&nbsp;</dd>
<dd>13.</dd>
<dd>Reið varð þá Freyja</dd>
<dd>ok fnasaði,</dd>
<dd>allr ása salr</dd>
<dd>undir bifðisk,</dd>
<dd>stökk þat it mikla</dd>
<dd>men Brísinga:</dd>
<dd>"Mik veiztu verða</dd>
<dd>vergjarnasta,</dd>
<dd>ef ek ek með þér</dd>
<dd>í Jötunheima."</dd>
<dd>&nbsp;</dd>
<dd>14.</dd>
<dd>Senn váru æsir</dd>
<dd>allir á þingi</dd>
<dd>ok ásynjur</dd>
<dd>allar á máli,</dd>
<dd>ok um þat réðu</dd>
<dd>ríkir tívar</dd>
<dd>hvé þeir Hlórriða</dd>
<dd>hamar of sætti.</dd>
<dd>&nbsp;</dd>
<dd>15.</dd>
<dd>Þá kvað þat Heimdallr,</dd>
<dd>hvítastr ása,</dd>
<dd>vissi hann vel fram</dd>
<dd>sem vanir aðrir:</dd>
<dd>"Bindum vér Þór þá</dd>
<dd>brúðar líni,</dd>
<dd>hafi hann it mikla</dd>
<dd>men Brísinga.</dd>
<dd>&nbsp;</dd>
<dd>16.</dd>
<dd>Látum und hánum</dd>
<dd>hrynja lukla</dd>
<dd>ok kvenváðir</dd>
<dd>um kné falla,</dd>
<dd>en á brjósti</dd>
<dd>breiða steina</dd>
<dd>ok hagliga</dd>
<dd>um höfuð typpum."</dd>
<dd>&nbsp;</dd>
<dd>17.</dd>
<dd>Þá kvað þat Þór,</dd>
<dd>þrúðugr áss:</dd>
<dd>"Mik munu æsir</dd>
<dd>argan kalla,</dd>
<dd>ef ek bindask læt</dd>
<dd>brúðar líni!"</dd>
<dd>&nbsp;</dd>
<dd>18.</dd>
<dd>Þá kvað þat Loki</dd>
<dd>Laufeyjar sonr:</dd>
<dd>"Þegi þú, Þórr,</dd>
<dd>þeira orða.</dd>
<dd>Þegar munu jötnar</dd>
<dd>Ásgarð búa,</dd>
<dd>nema þú þinn hamar</dd>
<dd>þér of heimtir."</dd>
<dd>&nbsp;</dd>
<dd>19.</dd>
<dd>Bundu þeir Þór þá</dd>
<dd>brúðar líni</dd>
<dd>ok inu mikla</dd>
<dd>meni Brísinga,</dd>
<dd>létu und hánum</dd>
<dd>hrynja lukla</dd>
<dd>ok kvenváðir</dd>
<dd>um kné falla,</dd>
<dd>en á brjósti</dd>
<dd>breiða steina,</dd>
<dd>ok hagliga</dd>
<dd>um höfuð typpðu.</dd>
<dd>&nbsp;</dd>
<dd>20.</dd>
<dd>Þá kvað Loki</dd>
<dd>Laufeyjar sonr:</dd>
<dd>"Mun ek ok með þér</dd>
<dd>ambótt vera,</dd>
<dd>vit skulum aka tvær</dd>
<dd>í Jötunheima."</dd>
<dd>&nbsp;</dd>
<dd>21.</dd>
<dd>Senn váru hafrar</dd>
<dd>heim of reknir,</dd>
<dd>skyndir at sköklum,</dd>
<dd>skyldu vel renna;</dd>
<dd>björg brotnuðu,</dd>
<dd>brann jörð loga,</dd>
<dd>ók Óðins sonr</dd>
<dd>í Jötunheima.</dd>
<dd>&nbsp;</dd>
<dd>22.</dd>
<dd>Þá kvað þat Þrymr,</dd>
<dd>þursa dróttinn:</dd>
<dd>"Standið upp, jötnar,</dd>
<dd>ok stráið bekki,</dd>
<dd>nú færa mér</dd>
<dd>Freyju at kván</dd>
<dd>Njarðar dóttur</dd>
<dd>ór Nóatúnum.</dd>
<dd>&nbsp;</dd>
<dd>23.</dd>
<dd>Ganga hér at garði</dd>
<dd>gullhyrnðar kýr,</dd>
<dd>öxn alsvartir</dd>
<dd>jötni at gamni;</dd>
<dd>fjölð á ek meiðma,</dd>
<dd>fjölð á ek menja,</dd>
<dd>einnar mér Freyju</dd>
<dd>ávant þykkir."</dd>
<dd>&nbsp;</dd>
<dd>24.</dd>
<dd>Var þar at kveldi</dd>
<dd>of komit snemma</dd>
<dd>ok fyr jötna</dd>
<dd>öl fram borit;</dd>
<dd>einn át oxa,</dd>
<dd>átta laxa,</dd>
<dd>krásir allar,</dd>
<dd>þær er konur skyldu,</dd>
<dd>drakk Sifjar verr</dd>
<dd>sáld þrjú mjaðar.</dd>
<dd>&nbsp;</dd>
<dd>25.</dd>
<dd>Þá kvat þat Þrymr,</dd>
<dd>þursa dróttinn:</dd>
<dd>"Hvar sáttu brúðir</dd>
<dd>bíta hvassara?</dd>
<dd>Sák-a ek brúðir</dd>
<dd>bíta breiðara,</dd>
<dd>né inn meira mjöð</dd>
<dd>mey of drekka."</dd>
<dd>&nbsp;</dd>
<dd>26.</dd>
<dd>Sat in alsnotra</dd>
<dd>ambótt fyrir,</dd>
<dd>er orð of fann</dd>
<dd>við jötuns máli:</dd>
<dd>"Át vætr Freyja</dd>
<dd>átta nóttum,</dd>
<dd>svá var hon óðfús</dd>
<dd>í Jötunheima."</dd>
<dd>&nbsp;</dd>
<dd>27.</dd>
<dd>Laut und línu,</dd>
<dd>lysti at kyssa,</dd>
<dd>en hann útan stökk</dd>
<dd>endlangan sal:</dd>
<dd>"Hví eru öndótt</dd>
<dd>augu Freyju?</dd>
<dd>Þykki mér ór augum</dd>
<dd>eldr of brenna."</dd>
<dd>&nbsp;</dd>
<dd>28.</dd>
<dd>Sat in alsnotra</dd>
<dd>ambótt fyrir,</dd>
<dd>er orð of fann</dd>
<dd>við jötuns máli:</dd>
<dd>"Svaf vætr Freyja</dd>
<dd>átta nóttum,</dd>
<dd>svá var hon óðfús</dd>
<dd>í Jötunheima."</dd>
<dd>&nbsp;</dd>
<dd>29.</dd>
<dd>Inn kom in arma</dd>
<dd>jötna systir,</dd>
<dd>hin er brúðféar</dd>
<dd>biðja þorði:</dd>
<dd>"Láttu þér af höndum</dd>
<dd>hringa rauða,</dd>
<dd>ef þú öðlask vill</dd>
<dd>ástir mínar,</dd>
<dd>ástir mínar,</dd>
<dd>alla hylli.</dd>
<dd>&nbsp;</dd>
<dd>30.</dd>
<dd>Þá kvað þat Þrymr,</dd>
<dd>þursa dróttinn:</dd>
<dd>"Berið inn hamar</dd>
<dd>brúði at vígja,</dd>
<dd>lekkið Mjöllni</dd>
<dd>í meyjar kné,</dd>
<dd>vígið okkr saman</dd>
<dd>Várar hendi."</dd>
<dd>&nbsp;</dd>
<dd>31.</dd>
<dd>Hló Hlórriða</dd>
<dd>hugr í brjósti,</dd>
<dd>er harðhugaðr</dd>
<dd>hamar of þekkði;</dd>
<dd>Þrym drap hann fyrstan,</dd>
<dd>þursa dróttin,</dd>
<dd>ok ætt jötuns</dd>
<dd>alla lamði.</dd>
<dd>&nbsp;</dd>
<dd>32.</dd>
<dd>Drap hann ina öldnu</dd>
<dd>jötna systur,</dd>
<dd>hin er brúðféar</dd>
<dd>of beðit hafði;</dd>
<dd>hon skell of hlaut</dd>
<dd>fyr skillinga,</dd>
<dd>en högg hamars</dd>
<dd>fyr hringa fjölð.</dd>
<dd>Svá kom Óðins sonr</dd>
<dd>endr at hamri.</dd></dl></dd></dl>

</div>