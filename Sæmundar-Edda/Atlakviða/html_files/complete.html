<div id="mw-content-text" lang="nb" dir="ltr" class="mw-content-ltr">
    <b>Atlakviða</b>
</p>
<b>Dauði Atla</b></center>
<p><br>
Guðrún Gjúkadóttir hefndi bræðra sinna, svá sem frægt er orðit. Hon drap fyrst sonu Atla, en eftir drap hon Atla ok brenndi höllina ok hirðina alla. Um þetta er sjá kviða ort:
</p><p><br>
</p>
<dl><dd><dl><dd>1.</dd>
<dd>Atli sendi</dd>
<dd>ár til Gunnars</dd>
<dd>kunnan segg at ríða,</dd>
<dd>Knéfröðr var sá heitinn;</dd>
<dd>at görðum kom hann Gjúka</dd>
<dd>ok at Gunnars Höllu,</dd>
<dd>bekkjum aringreypum</dd>
<dd>ok at bjóri svásum.</dd>
<dd>&nbsp;</dd>
<dd>2.</dd>
<dd>Drukku þar dróttmegir,</dd>
<dd>en dyljendr þögðu,</dd>
<dd>vín í valhöllu,</dd>
<dd>vreiði sásk þeir Húna;</dd>
<dd>kallaði þá Knéfröðr</dd>
<dd>kaldri röddu,</dd>
<dd>seggr inn suðræni</dd>
<dd>sat hann á bekk háum:</dd>
<dd>&nbsp;</dd>
<dd>3.</dd>
<dd>"Atli mik hingat sendi</dd>
<dd>ríða erendi</dd>
<dd>mar inum mélgreypa</dd>
<dd>myrkvið inn ókunna,</dd>
<dd>at biðja yðr, Gunnarr,</dd>
<dd>at it á bekk kæmið</dd>
<dd>með hjalmum aringreypum</dd>
<dd>at sækja heim Atla.</dd>
<dd>&nbsp;</dd>
<dd>4.</dd>
<dd>Skjöldu kneguð þar velja</dd>
<dd>ok skafna aska,</dd>
<dd>hjalma gullroðna</dd>
<dd>ok Húna mengi,</dd>
<dd>silfrgyllt söðulklæði,</dd>
<dd>serki valrauða,</dd>
<dd>dafar darraðar,</dd>
<dd>drösla mélgreypa.</dd>
<dd>&nbsp;</dd>
<dd>5.</dd>
<dd>Völl lézk ykkr ok mundu gefa</dd>
<dd>víðrar Gnitaheiðar,</dd>
<dd>af geiri gjallanda</dd>
<dd>ok af gylltum stöfnum,</dd>
<dd>stórar meiðmar</dd>
<dd>ok staði Danpar,</dd>
<dd>hrís þat it mæra,</dd>
<dd>er meðr Myrkvið kalla."</dd>
<dd>&nbsp;</dd>
<dd>6.</dd>
<dd>Höfði vatt þá Gunnarr</dd>
<dd>ok Högna til sagði:</dd>
<dd>"Hvat ræðr þú okkr, seggr inn æri,</dd>
<dd>alls vit slíkt heyrum?</dd>
<dd>Gull vissa ek ekki</dd>
<dd>á Gnitaheiði,</dd>
<dd>þat er vit ættim-a</dd>
<dd>annat slíkt.</dd>
<dd>&nbsp;</dd>
<dd>7.</dd>
<dd>Sjau eigum vit salhús</dd>
<dd>sverða full,</dd>
<dd>hverju eru þeira</dd>
<dd>hjölt ór gulli;</dd>
<dd>minn veit ek mar beztan,</dd>
<dd>en mæki hvassastan,</dd>
<dd>boga bekksæma,</dd>
<dd>en brynjur ór gulli,</dd>
<dd>hjalm ok skjöld hvítastan</dd>
<dd>kominn ór höll Kíars,</dd>
<dd>einn er minn betri</dd>
<dd>en sé allra Húna."</dd>
<dd>&nbsp;</dd></dl></dd></dl>
<p>Högni kvað:
</p>
<dl><dd><dl><dd>8.</dd>
<dd>"Hvat hyggr þú brúði bendu,</dd>
<dd>þá er hon okkr baug sendi,</dd>
<dd>varinn váðum heiðingja?</dd>
<dd>Hygg ek, at hon vörnuð byði.</dd>
<dd>Hár fann ek heiðingja</dd>
<dd>riðit í hring rauðum,</dd>
<dd>ylfskr er vegr okkarr</dd>
<dd>at ríða erendi."</dd>
<dd>&nbsp;</dd>
<dd>9.</dd>
<dd>Niðjar hvöttu Gunnar</dd>
<dd>né náungr annarr,</dd>
<dd>rýnendr né ráðendr</dd>
<dd>né þeir er ríkir váru;</dd>
<dd>kvaddi þá Gunnarr,</dd>
<dd>sem konungr skyldi,</dd>
<dd>mærr í mjöðranni</dd>
<dd>af móði stórum:</dd>
<dd>&nbsp;</dd>
<dd>10.</dd>
<dd>"Rístu nú, Fjörnir,</dd>
<dd>láttu á flet vaða</dd>
<dd>greppa gullskálir</dd>
<dd>með gumna höndum.</dd>
<dd>&nbsp;</dd>
<dd>11.</dd>
<dd>Ulfr mun ráða</dd>
<dd>arfi Niflunga,</dd>
<dd>gamlir, gránvarðir,</dd>
<dd>ef Gunnars missir,</dd>
<dd>birnir blakkfjallir</dd>
<dd>bíta þreftönnum,</dd>
<dd>gamna greystóði,</dd>
<dd>ef Gunnarr né kemr-at."</dd>
<dd>&nbsp;</dd>
<dd>12.</dd>
<dd>Leiddu landrögni</dd>
<dd>lýðar óneisir,</dd>
<dd>grátendr gunnhvata</dd>
<dd>ór garði húna.</dd>
<dd>Þá kvað þat inn æri</dd>
<dd>erfivörþr Högna:</dd>
<dd>"Heilir farið nú ok horskir,</dd>
<dd>hvars ykkr hugr teygir!"</dd>
<dd>&nbsp;</dd>
<dd>13.</dd>
<dd>Fetum létu fræknir</dd>
<dd>um fjöll at þyrja</dd>
<dd>mari ina mélgreypu</dd>
<dd>Myrkvið inn ókunna;</dd>
<dd>hristisk öll Húnmörk</dd>
<dd>þar er harðmóðgir fóru,</dd>
<dd>ráku þeir vandstyggva</dd>
<dd>völlu algræna.</dd>
<dd>&nbsp;</dd>
<dd>14.</dd>
<dd>Land sáu þeir Atla</dd>
<dd>ok liðskjalfar djúpa,</dd>
<dd>Bikka greppar standa</dd>
<dd>á borg inni háu,</dd>
<dd>sal of suðrþjóðum</dd>
<dd>sleginn sessmeiðum,</dd>
<dd>bundnum röndum,</dd>
<dd>bleikum skjöldum,</dd>
<dd>dafar darraðar;</dd>
<dd>en þar drakk Atli</dd>
<dd>vín í valhöllu,</dd>
<dd>verðir sátu úti</dd>
<dd>at varða þeim Gunnari,</dd>
<dd>af þeir hér vitja kvæmi</dd>
<dd>með geiri gjallanda</dd>
<dd>at vekja gram hildi.</dd>
<dd>&nbsp;</dd>
<dd>15.</dd>
<dd>Systir fann þeira snemst,</dd>
<dd>at þeir í sal kómu</dd>
<dd>bræðr hennar báðir, -</dd>
<dd>bjóri var hon lítt drukkin:</dd>
<dd>"Ráðinn ertu nú, Gunnarr.</dd>
<dd>Hvat muntu, ríkr, vinna</dd>
<dd>við Húna harmbrögðum?</dd>
<dd>Höll gakk þú ór snemma.</dd>
<dd>&nbsp;</dd>
<dd>16.</dd>
<dd>Betr hefðir þú, bróðir,</dd>
<dd>at þú í brynju færir,</dd>
<dd>sem hjalmum aringreypum</dd>
<dd>at séa heim Atla,</dd>
<dd>sætir þú í söðlum</dd>
<dd>sólheiða daga,</dd>
<dd>nái nauðfölva</dd>
<dd>létir nornir gráta,</dd>
<dd>Húna skjaldmeyjar</dd>
<dd>herfi kanna,</dd>
<dd>en Atla sjalfan</dd>
<dd>létir þú í ormgarð koma,</dd>
<dd>nú er sá ormgarðr</dd>
<dd>ykkr of folginn."</dd>
<dd>&nbsp;</dd></dl></dd></dl>
<p>Gunnarr kvað:
</p>
<dl><dd><dl><dd>17.</dd>
<dd>"Seinat er nú, systir,</dd>
<dd>at samna Niflungum;</dd>
<dd>langt er at leita</dd>
<dd>lýða sinnis til,</dd>
<dd>ef rosmufjöll Rínar</dd>
<dd>rekka óneissa."</dd>
<dd>&nbsp;</dd>
<dd>18.</dd>
<dd>Fengu þeir Gunnar</dd>
<dd>ok í fjötur settu</dd>
<dd>vin Borgunda</dd>
<dd>ok bundu fastla.</dd>
<dd>&nbsp;</dd>
<dd>19.</dd>
<dd>Sjau hjó Högni</dd>
<dd>sverði hvössu,</dd>
<dd>en inum átta</dd>
<dd>hratt hann í eld heitan;</dd>
<dd>svá skal frækn</dd>
<dd>fjándum verjask</dd>
<dd>[sem] Högni varði</dd>
<dd>hendr [sínar].</dd>
<dd>&nbsp;</dd>
<dd>20.</dd>
<dd>-- -- Gunnars;</dd>
<dd>frágu fræknan,</dd>
<dd>ef fjör vildi,</dd>
<dd>gotna þjóðann,</dd>
<dd>gulli kaupa.</dd>
<dd>&nbsp;</dd></dl></dd></dl>
<p>Gunnarr kvað:
</p>
<dl><dd><dl><dd>21.</dd>
<dd>"Hjarta skal mér Högna</dd>
<dd>í hendi liggja</dd>
<dd>blóðugt, ór brjósti</dd>
<dd>skorit baldriða</dd>
<dd>saxi slíðrbeitu,</dd>
<dd>syni þjóðans."</dd>
<dd>&nbsp;</dd>
<dd>22.</dd>
<dd>Skáru þeir hjarta</dd>
<dd>Hjalla ór brjósti</dd>
<dd>blóðugt ok á bjóð lögðu</dd>
<dd>ok báru þat fyr Gunnar.</dd>
<dd>&nbsp;</dd>
<dd>23.</dd>
<dd>Þá kvað þat Gunnarr,</dd>
<dd>gumna dróttinn:</dd>
<dd>"Hér hefi ek hjarta</dd>
<dd>Hjalla ins blauða,</dd>
<dd>ólíkt hjarta</dd>
<dd>Högna ins frækna,</dd>
<dd>er mjök bifask,</dd>
<dd>er á bjóði liggr,</dd>
<dd>bifðisk halfu meir,</dd>
<dd>er í brjósti lá."</dd>
<dd>&nbsp;</dd>
<dd>24.</dd>
<dd>Hló þá Högni,</dd>
<dd>er til hjarta skáru</dd>
<dd>kvikvan kumblasmið,</dd>
<dd>klökkva hann sízt hugði;</dd>
<dd>blóðugt þat á bjóð lögðu</dd>
<dd>ok báru fyr Gunnar.</dd>
<dd>&nbsp;</dd>
<dd>25.</dd>
<dd>Mærr kvað þat Gunnarr</dd>
<dd>geirniflungr:</dd>
<dd>"Hér hefi ek hjarta</dd>
<dd>Högna ins frækna,</dd>
<dd>ólíkt hjarta</dd>
<dd>Hjalla ins blauða,</dd>
<dd>er lítt bifask,</dd>
<dd>er á bjóði liggr,</dd>
<dd>bifðisk svági mjök,</dd>
<dd>þá er í brjósti lá.</dd>
<dd>&nbsp;</dd>
<dd>26.</dd>
<dd>Svá skaltu, Atli,</dd>
<dd>augum fjarri,</dd>
<dd>sem munt</dd>
<dd>menjum verða;</dd>
<dd>er und einum mér</dd>
<dd>öll of folgin</dd>
<dd>hodd Niflunga,</dd>
<dd>lifir-a nú Högni.</dd>
<dd>&nbsp;</dd>
<dd>27.</dd>
<dd>Ey var mér týja,</dd>
<dd>meðan vit tveir lifðum,</dd>
<dd>nú er mér engi,</dd>
<dd>er ek einn lifik.</dd>
<dd>Rín skal ráða</dd>
<dd>rógmalmi skatna,</dd>
<dd>svinn, áskunna</dd>
<dd>arfi Niflunga,</dd>
<dd>- í veltanda vatni</dd>
<dd>lýsask valbaugar, -</dd>
<dd>heldr en á höndum gull</dd>
<dd>skíni Húna börnum."</dd>
<dd>&nbsp;</dd></dl></dd></dl>
<p>Atli kvað:
</p>
<dl><dd><dl><dd>28.</dd>
<dd>"Ýkvið ér hvélvögnum,</dd>
<dd>haftr er nú í böndum."</dd>
<dd>&nbsp;</dd>
<dd>29.</dd>
<dd>Atli inn ríki</dd>
<dd>reið Glaum mönum,</dd>
<dd>sleginn rógþornum,</dd>
<dd>sifjungr þeira.</dd>
<dd>-- -- --</dd>
<dd>Guðrún sigtífa,</dd>
<dd>varnaði við tárum,</dd>
<dd>vaðin í þyshöllu.</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>30.</dd>
<dd>"Svá gangi þér, Atli,</dd>
<dd>sem þú við Gunnar áttir</dd>
<dd>eiða oft of svarða</dd>
<dd>ok ár of nefnda,</dd>
<dd>at sól inni suðrhöllu</dd>
<dd>ok at Sigtýs bergi,</dd>
<dd>hölkvi hvílbeðjar</dd>
<dd>ok at hringi Ullar."::&nbsp;</dd>
<dd>Ok meir þaðan</dd>
<dd>menvörð bituls</dd>
<dd>dolgrögni dró</dd>
<dd>til dauðs skokkr.</dd>
<dd>&nbsp;</dd>
<dd>31.</dd>
<dd>Lifanda gram</dd>
<dd>lagði í garð,</dd>
<dd>þan er skriðinn var,</dd>
<dd>skatna mengi,</dd>
<dd>innan ormum,</dd>
<dd>en einn Gunnarr</dd>
<dd>heiftmóðr hörpu</dd>
<dd>hendi kníði,</dd>
<dd>glumðu strengir;</dd>
<dd>svá skal gulli</dd>
<dd>frækn hringdrifi</dd>
<dd>við fira halda.</dd>
<dd>&nbsp;</dd>
<dd>32.</dd>
<dd>Atli lét</dd>
<dd>lands síns á vit</dd>
<dd>jó eyrskáan</dd>
<dd>aftr frá morði;</dd>
<dd>dynr var í garði,</dd>
<dd>dröslum of þrungit,</dd>
<dd>vápnsöngr virða,</dd>
<dd>váru af heiði komnir.</dd>
<dd>&nbsp;</dd>
<dd>33.</dd>
<dd>Út gekk þá Guðrún</dd>
<dd>Atla í gögn</dd>
<dd>með gylltum kálki</dd>
<dd>at reifa gjöld rögnis:</dd>
<dd>"Þiggja knáttu, þengill,</dd>
<dd>í þinni höllu</dd>
<dd>glaðr at Guðrúnu</dd>
<dd>gnadda niflfarna."</dd>
<dd>&nbsp;</dd>
<dd>34.</dd>
<dd>Umðu ölskálir</dd>
<dd>Atla vínhöfgar,</dd>
<dd>þá er í höll saman</dd>
<dd>Húnar tölðusk,</dd>
<dd>gumar gransíðir,</dd>
<dd>gengu inn hvatir.</dd>
<dd>&nbsp;</dd>
<dd>35.</dd>
<dd>Skævaði þá in skírleita</dd>
<dd>-- -- --</dd>
<dd>veigar þeim at bera,</dd>
<dd>afkár dís jöfrum</dd>
<dd>ok ölkrásir valði</dd>
<dd>nauðug neffölum,</dd>
<dd>en níð sagði Atla:</dd>
<dd>&nbsp;</dd>
<dd>36.</dd>
<dd>"Sona hefir þinna,</dd>
<dd>sverða deilir,</dd>
<dd>hjörtu hrædreyrug</dd>
<dd>við hunang of tuggin;</dd>
<dd>melta knáttu, móðugr,</dd>
<dd>manna valbráðir,</dd>
<dd>eta at ölkrásum</dd>
<dd>ok í öndugi at senda.</dd>
<dd>&nbsp;</dd>
<dd>37.</dd>
<dd>Kallar-a þú síðan</dd>
<dd>til knéa þinna</dd>
<dd>Erp né Eitil,</dd>
<dd>ölreifa tvá;</dd>
<dd>sér-a-ðu síðan</dd>
<dd>í seti miðju</dd>
<dd>gulls miðlendr</dd>
<dd>geira skefta,</dd>
<dd>manar meita</dd>
<dd>né mara keyra."</dd>
<dd>&nbsp;</dd>
<dd>38.</dd>
<dd>Ymr varð á bekkjum,</dd>
<dd>afkárr söngr virða,</dd>
<dd>gnýr und guðvefjum,</dd>
<dd>grétu börn Húna;</dd>
<dd>nema ein Guðrún,</dd>
<dd>er hon æva grét</dd>
<dd>bræðr sína berharða</dd>
<dd>ok buri svása,</dd>
<dd>unga, ófróða,</dd>
<dd>þá er hon við Atla gat.</dd>
<dd>&nbsp;</dd>
<dd>39.</dd>
<dd>Gulli söri</dd>
<dd>in gaglbjarta,</dd>
<dd>hringum rauðum</dd>
<dd>reifði hon húskarla;</dd>
<dd>sköp lét hon vaxa,</dd>
<dd>en skíran malm vaða,</dd>
<dd>æva fljóð ekki</dd>
<dd>gáði fjarghúsa.</dd>
<dd>&nbsp;</dd>
<dd>40.</dd>
<dd>Óvarr Atli</dd>
<dd>óðan hafði hann sik drukkit,</dd>
<dd>vápn hafði hann ekki,</dd>
<dd>varnaði-t hann við Gudrúnu,</dd>
<dd>oft var sá leikr betri,</dd>
<dd>þá er þau lint skyldu</dd>
<dd>oftar um faðmask</dd>
<dd>fyr öðlingum.</dd>
<dd>&nbsp;</dd>
<dd>41.</dd>
<dd>Hon beð broddi</dd>
<dd>gaf blóð at drekka</dd>
<dd>hendi helfússi</dd>
<dd>ok hvelpa leysti,</dd>
<dd>hratt fyr hallar dyrr</dd>
<dd>ok húskarla vakði</dd>
<dd>brandi brúðr heitum,</dd>
<dd>þau lét hon gjöld bræðra.</dd>
<dd>&nbsp;</dd>
<dd>42.</dd>
<dd>Eldi gaf hon þá alla,</dd>
<dd>er inni váru</dd>
<dd>ok frá morði þeira Gunnars</dd>
<dd>komnir váru ór Myrkheimi;</dd>
<dd>forn timbr fellu,</dd>
<dd>fjarghús ruku,</dd>
<dd>bær Buðlunga,</dd>
<dd>brunnu ok skjaldmeyjar</dd>
<dd>inni aldrstamar,</dd>
<dd>hnigu í eld heitan.</dd>
<dd>&nbsp;</dd>
<dd>43.</dd>
<dd>Fullrætt er um þetta,</dd>
<dd>ferr engi svá síðan</dd>
<dd>brúðr í brynju</dd>
<dd>bræðra at hefna;</dd>
<dd>hon hefir þriggja</dd>
<dd>þjóðkonunga</dd>
<dd>banorð borit,</dd>
<dd>björt, áðr sylti.</dd></dl></dd></dl>
<p><br>
Enn segir gleggra í <a href="/wiki/Atlam%C3%A1l_in_gr%C3%A6nlenzku" title="Atlamál in grænlenzku">Atlamálum inum grænlenzkum</a>.
</p>
</div>