<dl><dd>1.</dd>
<dd>Hljóðs bið ek allar</dd>
<dd>helgar kindir,</dd>
<dd>meiri ok minni</dd>
<dd>mögu Heimdallar;</dd>
<dd>viltu at ek, Valföðr,</dd>
<dd>vel fyr telja</dd>
<dd>forn spjöll fira,</dd>
<dd>þau er fremst of man.</dd>
<dd>&nbsp;</dd>
<dd>2.</dd>
<dd>Ek man jötna</dd>
<dd>ár of borna,</dd>
<dd>þá er forðum mik</dd>
<dd>fædda höfðu;</dd>
<dd>níu man ek heima,</dd>
<dd>níu íviðjur,</dd>
<dd>mjötvið mæran</dd>
<dd>fyr mold neðan.</dd>
<dd>&nbsp;</dd>
<dd>3.</dd>
<dd>Ár var alda,</dd>
<dd>þat er ekki var,</dd>
<dd>var-a sandr né sær</dd>
<dd>né svalar unnir;</dd>
<dd>jörð fannsk æva</dd>
<dd>né upphiminn,</dd>
<dd>gap var ginnunga</dd>
<dd>en gras hvergi.</dd>
<dd>&nbsp;</dd>
<dd>4.</dd>
<dd>Áðr Burs synir</dd>
<dd>bjöðum of yppðu,</dd>
<dd>þeir er Miðgarð</dd>
<dd>mæran skópu;</dd>
<dd>sól skein sunnan</dd>
<dd>á salar steina,</dd>
<dd>þá var grund gróin</dd>
<dd>grænum lauki.</dd>
<dd>&nbsp;</dd>
<dd>5.</dd>
<dd>Sól varp sunnan,</dd>
<dd>sinni mána,</dd>
<dd>hendi inni hægri</dd>
<dd>um himinjöður;</dd>
<dd>sól þat né vissi,</dd>
<dd>hvar hon sali átti,</dd>
<dd>máni þat né vissi,</dd>
<dd>hvat hann megins átti,</dd>
<dd>stjörnur þat né vissu</dd>
<dd>hvar þær staði áttu.</dd>
<dd>&nbsp;</dd>
<dd>6.</dd>
<dd>Þá gengu regin öll</dd>
<dd>á rökstóla,</dd>
<dd>ginnheilög goð,</dd>
<dd>ok um þat gættusk;</dd>
<dd>nótt ok niðjum</dd>
<dd>nöfn of gáfu,</dd>
<dd>morgin hétu</dd>
<dd>ok miðjan dag,</dd>
<dd>undorn ok aftan,</dd>
<dd>árum at telja.</dd>
<dd>&nbsp;</dd>
<dd>7.</dd>
<dd>Hittusk æsir</dd>
<dd>á Iðavelli,</dd>
<dd>þeir er hörg ok hof</dd>
<dd>hátimbruðu;</dd>
<dd>afla lögðu,</dd>
<dd>auð smíðuðu,</dd>
<dd>tangir skópu</dd>
<dd>ok tól gerðu.</dd>
<dd>&nbsp;</dd>
<dd>8.</dd>
<dd>Tefldu í túni,</dd>
<dd>teitir váru,</dd>
<dd>var þeim vettergis</dd>
<dd>vant ór gulli,</dd>
<dd>uns þrjár kvámu</dd>
<dd>þursa meyjar</dd>
<dd>ámáttkar mjök</dd>
<dd>ór Jötunheimum.</dd>
<dd>&nbsp;</dd>
<dd><b>---------</b></dd>
<dd>&nbsp;</dd>
<dd>9.</dd>
<dd>Þá gengu regin öll</dd>
<dd>á rökstóla,</dd>
<dd>ginnheilög goð,</dd>
<dd>ok um þat gættusk,</dd>
<dd>hverir skyldi dverga</dd>
<dd>dróttir skepja</dd>
<dd>ór Brimis blóði</dd>
<dd>ok ór Bláins leggjum.</dd>
<dd>&nbsp;</dd>
<dd>10.</dd>
<dd>Þar var Móðsognir</dd>
<dd>mæztr of orðinn</dd>
<dd>dverga allra,</dd>
<dd>en Durinn annarr;</dd>
<dd>þeir mannlíkun</dd>
<dd>mörg of gerðu</dd>
<dd>dvergar í jörðu,</dd>
<dd>sem Durinn sagði.</dd>
<dd>&nbsp;</dd>
<dd>11.</dd>
<dd>Nýi, Niði,</dd>
<dd>Norðri, Suðri,</dd>
<dd>Austri, Vestri,</dd>
<dd>Alþjófr, Dvalinn,</dd>
<dd>Nár ok Náinn</dd>
<dd>Nípingr, Dáinn</dd>
<dd>Bívurr, Bávurr,</dd>
<dd>Bömburr, Nóri,</dd>
<dd>Ánn ok Ánarr,</dd>
<dd>Óinn, Mjöðvitnir.</dd>
<dd>&nbsp;</dd>
<dd>12.</dd>
<dd>Veggr ok Gandalfr,</dd>
<dd>Vindalfr, Þorinn,</dd>
<dd>Þrár ok Þráinn,</dd>
<dd>Þekkr, Litr ok Vitr,</dd>
<dd>Nýr ok Nýráðr,</dd>
<dd>nú hefi ek dverga,</dd>
<dd>Reginn ok Ráðsviðr,</dd>
<dd>rétt of talða.</dd>
<dd>&nbsp;</dd>
<dd>13.</dd>
<dd>Fíli, Kíli,</dd>
<dd>Fundinn, Náli,</dd>
<dd>Hefti, Víli,</dd>
<dd>Hannar, Svíurr,</dd>
<dd>Billingr, Brúni,</dd>
<dd>Bíldr ok Buri,</dd>
<dd>Frár, Hornbori,</dd>
<dd>Frægr ok Lóni,</dd>
<dd>Aurvangr, Jari,</dd>
<dd>Eikinskjaldi.</dd>
<dd>&nbsp;</dd>
<dd>14.</dd>
<dd>Mál er dverga</dd>
<dd>í Dvalins liði</dd>
<dd>ljóna kindum</dd>
<dd>til Lofars telja,</dd>
<dd>þeir er sóttu</dd>
<dd>frá salar steini</dd>
<dd>Aurvanga sjöt</dd>
<dd>til Jöruvalla.</dd>
<dd>&nbsp;</dd>
<dd>15.</dd>
<dd>Þar var Draupnir</dd>
<dd>ok Dolgþrasir,</dd>
<dd>Hár, Haugspori,</dd>
<dd>Hlévangr, Glóinn,</dd>
<dd>Dóri, Óri</dd>
<dd>Dúfr, Andvari</dd>
<dd>Skirfir, Virfir,</dd>
<dd>Skáfiðr, Ái.</dd>
<dd>&nbsp;</dd>
<dd>16.</dd>
<dd>Alfr ok Yngvi,</dd>
<dd>Eikinskjaldi,</dd>
<dd>Fjalarr ok Frosti,</dd>
<dd>Finnr ok Ginnarr;</dd>
<dd>þat mun æ uppi</dd>
<dd>meðan öld lifir,</dd>
<dd>langniðja tal</dd>
<dd>Lofars hafat.</dd>
<dd>&nbsp;</dd>
<dd><b>---------</b></dd>
<dd>&nbsp;</dd>
<dd>17.</dd>
<dd>Unz þrír kvámu</dd>
<dd>ór því liði</dd>
<dd>öflgir ok ástkir</dd>
<dd>æsir at húsi,</dd>
<dd>fundu á landi</dd>
<dd>lítt megandi</dd>
<dd>Ask ok Emblu</dd>
<dd>örlöglausa.</dd>
<dd>&nbsp;</dd>
<dd>18.</dd>
<dd>Önd þau né áttu,</dd>
<dd>óð þau né höfðu,</dd>
<dd>lá né læti</dd>
<dd>né litu góða;</dd>
<dd>önd gaf Óðinn,</dd>
<dd>óð gaf Hænir,</dd>
<dd>lá gaf Lóðurr</dd>
<dd>ok litu góða.</dd>
<dd>&nbsp;</dd>
<dd>19.</dd>
<dd>Ask veit ek standa,</dd>
<dd>heitir Yggdrasill,</dd>
<dd>hár baðmr, ausinn</dd>
<dd>hvíta auri;</dd>
<dd>þaðan koma döggvar,</dd>
<dd>þærs í dala falla,</dd>
<dd>stendr æ yfir grænn</dd>
<dd>Urðarbrunni.</dd>
<dd>&nbsp;</dd>
<dd>20.</dd>
<dd>Þaðan koma meyjar</dd>
<dd>margs vitandi</dd>
<dd>þrjár ór þeim sæ,</dd>
<dd>er und þolli stendr;</dd>
<dd>Urð hétu eina,</dd>
<dd>aðra Verðandi,</dd>
<dd>- skáru á skíði, -</dd>
<dd>Skuld ina þriðju;</dd>
<dd>þær lög lögðu,</dd>
<dd>þær líf kuru</dd>
<dd>alda börnum,</dd>
<dd>örlög seggja.</dd>
<dd>&nbsp;</dd>
<dd>21.</dd>
<dd>Þat man hon folkvíg</dd>
<dd>fyrst í heimi,</dd>
<dd>er Gullveigu</dd>
<dd>geirum studdu</dd>
<dd>ok í höll Hárs</dd>
<dd>hana brenndu,</dd>
<dd>þrisvar brenndu,</dd>
<dd>þrisvar borna,</dd>
<dd>oft, ósjaldan,</dd>
<dd>þó hon enn lifir.</dd>
<dd>&nbsp;</dd>
<dd>22.</dd>
<dd>Heiði hana hétu</dd>
<dd>hvars til húsa kom,</dd>
<dd>völu velspáa,</dd>
<dd>vitti hon ganda;</dd>
<dd>seið hon, hvars hon kunni,</dd>
<dd>seið hon hug leikinn,</dd>
<dd>æ var hon angan</dd>
<dd>illrar brúðar.</dd>
<dd>&nbsp;</dd>
<dd>23.</dd>
<dd>Þá gengu regin öll</dd>
<dd>á rökstóla,</dd>
<dd>ginnheilög goð,</dd>
<dd>ok um þat gættusk,</dd>
<dd>hvárt skyldu æsir</dd>
<dd>afráð gjalda</dd>
<dd>eða skyldu goðin öll</dd>
<dd>gildi eiga.</dd>
<dd>&nbsp;</dd>
<dd>24.</dd>
<dd>Fleygði Óðinn</dd>
<dd>ok í folk of skaut,</dd>
<dd>þat var enn folkvíg</dd>
<dd>fyrst í heimi;</dd>
<dd>brotinn var borðveggr</dd>
<dd>borgar ása,</dd>
<dd>knáttu vanir vígspá</dd>
<dd>völlu sporna.</dd>
<dd>&nbsp;</dd>
<dd>25.</dd>
<dd>Þá gengu regin öll</dd>
<dd>á rökstóla,</dd>
<dd>ginnheilög goð,</dd>
<dd>ok um þat gættusk,</dd>
<dd>hverjir hefði loft allt</dd>
<dd>lævi blandit</dd>
<dd>eða ætt jötuns</dd>
<dd>Óðs mey gefna.</dd>
<dd>&nbsp;</dd>
<dd>26.</dd>
<dd>Þórr einn þar vá</dd>
<dd>þrunginn móði,</dd>
<dd>- hann sjaldan sitr -</dd>
<dd>er hann slíkt of fregn -:</dd>
<dd>á gengusk eiðar,</dd>
<dd>orð ok særi,</dd>
<dd>mál öll meginlig,</dd>
<dd>er á meðal fóru.</dd>
<dd>&nbsp;</dd>
<dd>27.</dd>
<dd>Veit hon Heimdallar</dd>
<dd>hljóð of folgit</dd>
<dd>und heiðvönum</dd>
<dd>helgum baðmi,</dd>
<dd>á sér hon ausask</dd>
<dd>aurgum forsi</dd>
<dd>af veði Valföðrs.</dd>
<dd>Vituð ér enn - eða hvat?</dd>
<dd>&nbsp;</dd>
<dd>28.</dd>
<dd>Ein sat hon úti,</dd>
<dd>þá er inn aldni kom</dd>
<dd>yggjungr ása</dd>
<dd>ok í augu leit.</dd>
<dd>Hvers fregnið mik?</dd>
<dd>Hví freistið mín?</dd>
<dd>Allt veit ek, Óðinn,</dd>
<dd>hvar þú auga falt,</dd>
<dd>í inum mæra</dd>
<dd>Mímisbrunni.</dd>
<dd>Drekkr mjöð Mímir</dd>
<dd>morgun hverjan</dd>
<dd>af veði Valföðrs.</dd>
<dd>Vituð ér enn - eða hvat?</dd>
<dd>&nbsp;</dd>
<dd>29.</dd>
<dd>Valði henni Herföðr</dd>
<dd>hringa ok men,</dd>
<dd>fekk spjöll spaklig</dd>
<dd>ok spá ganda,</dd>
<dd>sá hon vítt ok of vítt</dd>
<dd>of veröld hverja.</dd>
<dd>&nbsp;</dd>
<dd>30.</dd>
<dd>Sá hon valkyrjur</dd>
<dd>vítt of komnar,</dd>
<dd>görvar at ríða</dd>
<dd>til Goðþjóðar;</dd>
<dd>Skuld helt skildi,</dd>
<dd>en Skögul önnur,</dd>
<dd>Gunnr, Hildr, Göndul</dd>
<dd>ok Geirskögul.</dd>
<dd>Nú eru talðar</dd>
<dd>nönnur Herjans,</dd>
<dd>görvar at ríða</dd>
<dd>grund valkyrjur.</dd>
<dd>&nbsp;</dd>
<dd>31.</dd>
<dd>Ek sá Baldri,</dd>
<dd>blóðgum tívur,</dd>
<dd>Óðins barni,</dd>
<dd>örlög folgin;</dd>
<dd>stóð of vaxinn</dd>
<dd>völlum hæri</dd>
<dd>mjór ok mjök fagr</dd>
<dd>mistilteinn.</dd>
<dd>&nbsp;</dd>
<dd>32.</dd>
<dd>Varð af þeim meiði,</dd>
<dd>er mær sýndisk,</dd>
<dd>harmflaug hættlig,</dd>
<dd>Höðr nam skjóta;</dd>
<dd>Baldrs bróðir var</dd>
<dd>of borinn snemma,</dd>
<dd>sá nam Óðins sonr</dd>
<dd>einnættr vega.</dd>
<dd>&nbsp;</dd>
<dd>33.</dd>
<dd>Þó hann æva hendr</dd>
<dd>né höfuð kembði,</dd>
<dd>áðr á bál of bar</dd>
<dd>Baldrs andskota;</dd>
<dd>en Frigg of grét</dd>
<dd>í Fensölum</dd>
<dd>vá Valhallar.</dd>
<dd>Vituð ér enn - eða hvat?</dd>
<dd>&nbsp;</dd>
<dd>34.</dd>
<dd>Þá kná Váli</dd>
<dd>vígbönd snúa,</dd>
<dd>heldr váru harðgör</dd>
<dd>höft ór þörmum.</dd>
<dd>&nbsp;</dd>
<dd>35.</dd>
<dd>Haft sá hon liggja</dd>
<dd>und Hveralundi,</dd>
<dd>lægjarns líki</dd>
<dd>Loka áþekkjan;</dd>
<dd>þar sitr Sigyn</dd>
<dd>þeygi of sínum</dd>
<dd>ver vel glýjuð.</dd>
<dd>Vituð ér enn - eða hvat?</dd>
<dd>&nbsp;</dd>
<dd>36.</dd>
<dd>Á fellur austan</dd>
<dd>um eitrdala</dd>
<dd>söxum ok sverðum,</dd>
<dd>Slíðr heitir sú.</dd>
<dd>&nbsp;</dd>
<dd>37.</dd>
<dd>Stóð fyr norðan</dd>
<dd>á Niðavöllum</dd>
<dd>salr ór gulli</dd>
<dd>Sindra ættar;</dd>
<dd>en annarr stóð</dd>
<dd>á Ókólni</dd>
<dd>bjórsalr jötuns,</dd>
<dd>en sá Brimir heitir.</dd>
<dd>&nbsp;</dd>
<dd>38.</dd>
<dd>Sal sá hon standa</dd>
<dd>sólu fjarri</dd>
<dd>Náströndu á,</dd>
<dd>norðr horfa dyrr;</dd>
<dd>falla eitrdropar</dd>
<dd>inn um ljóra,</dd>
<dd>sá er undinn salr</dd>
<dd>orma hryggjum.</dd>
<dd>&nbsp;</dd>
<dd>39.</dd>
<dd>Sá hon þar vaða</dd>
<dd>þunga strauma</dd>
<dd>menn meinsvara</dd>
<dd>ok morðvarga</dd>
<dd>ok þann er annars glepr</dd>
<dd>eyrarúnu;</dd>
<dd>þar saug Niðhöggr</dd>
<dd>nái framgengna,</dd>
<dd>sleit vargr vera.</dd>
<dd>Vituð ér enn - eða hvat?</dd>
<dd>&nbsp;</dd>
<dd>40.</dd>
<dd>Austr sat in aldna</dd>
<dd>í Járnviði</dd>
<dd>ok fæddi þar</dd>
<dd>Fenris kindir;</dd>
<dd>verðr af þeim öllum</dd>
<dd>einna nokkurr</dd>
<dd>tungls tjúgari</dd>
<dd>í trölls hami.</dd>
<dd>&nbsp;</dd>
<dd>41.</dd>
<dd>Fyllisk fjörvi</dd>
<dd>feigra manna,</dd>
<dd>rýðr ragna sjöt</dd>
<dd>rauðum dreyra;</dd>
<dd>svört verða sólskin</dd>
<dd>um sumur eftir,</dd>
<dd>veðr öll válynd.</dd>
<dd>Vituð ér enn - eða hvat?</dd>
<dd>&nbsp;</dd>
<dd>42.</dd>
<dd>Sat þar á haugi</dd>
<dd>ok sló hörpu</dd>
<dd>gýgjar hirðir,</dd>
<dd>glaðr Eggþér;</dd>
<dd>gól of hánum</dd>
<dd>í galgviði</dd>
<dd>fagrrauðr hani,</dd>
<dd>sá er Fjalarr heitir.</dd>
<dd>&nbsp;</dd>
<dd>43.</dd>
<dd>Gól of ásum</dd>
<dd>Gullinkambi,</dd>
<dd>sá vekr hölða</dd>
<dd>at Herjaföðrs;</dd>
<dd>en annarr gelr</dd>
<dd>fyr jörð neðan</dd>
<dd>sótrauðr hani</dd>
<dd>at sölum Heljar.</dd>
<dd>&nbsp;</dd>
<dd>44.</dd>
<dd>Geyr nú Garmr mjök</dd>
<dd>fyr Gnipahelli,</dd>
<dd>festr mun slitna,</dd>
<dd>en freki renna;</dd>
<dd>fjölð veit ek fræða,</dd>
<dd>fram sé ek lengra</dd>
<dd>um ragna rök</dd>
<dd>römm sigtíva.</dd>
<dd>&nbsp;</dd>
<dd>45.</dd>
<dd>Bræðr munu berjask</dd>
<dd>ok at bönum verðask,</dd>
<dd>munu systrungar</dd>
<dd>sifjum spilla;</dd>
<dd>hart er í heimi,</dd>
<dd>hórdómr mikill,</dd>
<dd>skeggöld, skalmöld,</dd>
<dd>skildir ro klofnir,</dd>
<dd>vindöld, vargöld,</dd>
<dd>áðr veröld steypisk;</dd>
<dd>mun engi maðr</dd>
<dd>öðrum þyrma.</dd>
<dd>&nbsp;</dd>
<dd>46.</dd>
<dd>Leika Míms synir,</dd>
<dd>en mjötuðr kyndisk</dd>
<dd>at inu galla</dd>
<dd>Gjallarhorni;</dd>
<dd>hátt blæss Heimdallr,</dd>
<dd>horn er á lofti,</dd>
<dd>mælir Óðinn</dd>
<dd>við Míms höfuð.</dd>
<dd>&nbsp;</dd>
<dd>47.</dd>
<dd>Skelfr Yggdrasils</dd>
<dd>askr standandi,</dd>
<dd>ymr it aldna tré,</dd>
<dd>en jötunn losnar;</dd>
<dd>hræðask allir</dd>
<dd>á helvegum</dd>
<dd>áðr Surtar þann</dd>
<dd>sefi of gleypir.</dd>
<dd>&nbsp;</dd>
<dd>48.</dd>
<dd>Hvat er með ásum?</dd>
<dd>Hvat er með alfum?</dd>
<dd>Gnýr allr Jötunheimr,</dd>
<dd>æsir ro á þingi,</dd>
<dd>stynja dvergar</dd>
<dd>fyr steindurum,</dd>
<dd>veggbergs vísir.</dd>
<dd>Vituð ér enn - eða hvat?</dd>
<dd>&nbsp;</dd>
<dd>49.</dd>
<dd>Geyr nú Garmr mjök</dd>
<dd>fyr Gnipahelli,</dd>
<dd>festr mun slitna</dd>
<dd>en freki renna;</dd>
<dd>fjölð veit ek fræða,</dd>
<dd>fram sé ek lengra</dd>
<dd>um ragna rök</dd>
<dd>römm sigtíva.</dd>
<dd>&nbsp;</dd>
<dd>50.</dd>
<dd>Hrymr ekr austan,</dd>
<dd>hefisk lind fyrir,</dd>
<dd>snýsk Jörmungandr</dd>
<dd>í jötunmóði;</dd>
<dd>ormr knýr unnir,</dd>
<dd>en ari hlakkar,</dd>
<dd>slítr nái niðfölr,</dd>
<dd>Naglfar losnar.</dd>
<dd>&nbsp;</dd>
<dd>51.</dd>
<dd>Kjóll ferr austan,</dd>
<dd>koma munu Múspells</dd>
<dd>of lög lýðir,</dd>
<dd>en Loki stýrir;</dd>
<dd>fara fíflmegir</dd>
<dd>með freka allir,</dd>
<dd>þeim er bróðir</dd>
<dd>Býleists í för.</dd>
<dd>&nbsp;</dd>
<dd>52.</dd>
<dd>Surtr ferr sunnan</dd>
<dd>með sviga lævi,</dd>
<dd>skínn af sverði</dd>
<dd>sól valtíva;</dd>
<dd>grjótbjörg gnata,</dd>
<dd>en gífr rata,</dd>
<dd>troða halir helveg,</dd>
<dd>en himinn klofnar.</dd>
<dd>&nbsp;</dd>
<dd>53.</dd>
<dd>Þá kemr Hlínar</dd>
<dd>harmr annarr fram,</dd>
<dd>er Óðinn ferr</dd>
<dd>við ulf vega,</dd>
<dd>en bani Belja</dd>
<dd>bjartr at Surti;</dd>
<dd>þá mun Friggjar</dd>
<dd>falla angan.</dd>
<dd>&nbsp;</dd>
<dd>54.</dd>
<dd>Geyr nú Garmr mjök</dd>
<dd>fyr Gnipahelli,</dd>
<dd>festr mun slitna,</dd>
<dd>en freki renna;</dd>
<dd>fjölð veit ek fræða,</dd>
<dd>fram sé ek lengra</dd>
<dd>um ragna rök</dd>
<dd>römm sigtíva.</dd>
<dd>&nbsp;</dd>
<dd>55.</dd>
<dd>Þá kemr inn mikli</dd>
<dd>mögr Sigföður,</dd>
<dd>Víðarr, vega</dd>
<dd>at valdýri.</dd>
<dd>Lætr hann megi Hveðrungs</dd>
<dd>mundum standa</dd>
<dd>hjör til hjarta,</dd>
<dd>þá er hefnt föður.</dd>
<dd>&nbsp;</dd>
<dd>56.</dd>
<dd>Þá kemr inn mæri</dd>
<dd>mögr Hlóðynjar,</dd>
<dd>gengr Óðins sonr</dd>
<dd>við orm vega,</dd>
<dd>drepr af móði</dd>
<dd>Miðgarðs véurr,</dd>
<dd>munu halir allir</dd>
<dd>heimstöð ryðja;</dd>
<dd>gengr fet níu</dd>
<dd>Fjörgynjar burr</dd>
<dd>neppr frá naðri</dd>
<dd>níðs ókvíðnum.</dd>
<dd>&nbsp;</dd>
<dd>57.</dd>
<dd>Sól tér sortna,</dd>
<dd>sígr fold í mar,</dd>
<dd>hverfa af himni</dd>
<dd>heiðar stjörnur;</dd>
<dd>geisar eimi</dd>
<dd>ok aldrnari,</dd>
<dd>leikr hár hiti</dd>
<dd>við himin sjalfan.</dd>
<dd>&nbsp;</dd>
<dd>58.</dd>
<dd>Geyr nú Garmr mjök</dd>
<dd>fyr Gnipahelli,</dd>
<dd>festr mun slitna</dd>
<dd>en freki renna;</dd>
<dd>fjölð veit ek fræða</dd>
<dd>fram sé ek lengra</dd>
<dd>um ragna rök</dd>
<dd>römm sigtíva.</dd>
<dd>&nbsp;</dd>
<dd>59.</dd>
<dd>Sér hon upp koma</dd>
<dd>öðru sinni</dd>
<dd>jörð ór ægi</dd>
<dd>iðjagræna;</dd>
<dd>falla forsar,</dd>
<dd>flýgr örn yfir,</dd>
<dd>sá er á fjalli</dd>
<dd>fiska veiðir.</dd>
<dd>&nbsp;</dd>
<dd>60.</dd>
<dd>Finnask æsir</dd>
<dd>á Iðavelli</dd>
<dd>ok um moldþinur</dd>
<dd>máttkan dæma</dd>
<dd>ok minnask þar</dd>
<dd>á megindóma</dd>
<dd>ok á Fimbultýs</dd>
<dd>fornar rúnir.</dd>
<dd>&nbsp;</dd>
<dd>61.</dd>
<dd>Þar munu eftir</dd>
<dd>undrsamligar</dd>
<dd>gullnar töflur</dd>
<dd>í grasi finnask,</dd>
<dd>þærs í árdaga</dd>
<dd>áttar höfðu.</dd>
<dd>&nbsp;</dd>
<dd>62.</dd>
<dd>Munu ósánir</dd>
<dd>akrar vaxa,</dd>
<dd>böls mun alls batna,</dd>
<dd>Baldr mun koma;</dd>
<dd>búa þeir Höðr ok Baldr</dd>
<dd>Hrofts sigtoftir,</dd>
<dd>vé valtíva.</dd>
<dd>Vituð ér enn - eða hvat?</dd>
<dd>&nbsp;</dd>
<dd>63.</dd>
<dd>Þá kná Hænir</dd>
<dd>hlautvið kjósa</dd>
<dd>ok burir byggja</dd>
<dd>bræðra tveggja</dd>
<dd>vindheim víðan.</dd>
<dd>Vituð ér enn - eða hvat?</dd>
<dd>&nbsp;</dd>
<dd>64.</dd>
<dd>Sal sér hon standa</dd>
<dd>sólu fegra,</dd>
<dd>gulli þakðan</dd>
<dd>á Gimléi;</dd>
<dd>þar skulu dyggvar</dd>
<dd>dróttir byggja</dd>
<dd>ok um aldrdaga</dd>
<dd>ynðis njóta.</dd>
<dd>&nbsp;</dd>
<dd>65.</dd>
<dd>Þá kemr inn ríki</dd>
<dd>at regindómi</dd>
<dd>öflugr ofan,</dd>
<dd>sá er öllu ræðr.</dd>
<dd>&nbsp;</dd>
<dd>66.</dd>
<dd>Þar kemr inn dimmi</dd>
<dd>dreki fljúgandi,</dd>
<dd>naðr fránn, neðan</dd>
<dd>frá Niðafjöllum;</dd>
<dd>berr sér í fjöðrum,</dd>
<dd>- flýgr völl yfir, -</dd>
<dd>Niðhöggr nái.</dd>
<dd>Nú mun hon sökkvask.</dd></dl>