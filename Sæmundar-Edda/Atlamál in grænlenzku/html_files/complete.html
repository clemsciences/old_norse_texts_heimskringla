<div id="mw-content-text" lang="nb" dir="ltr" class="mw-content-ltr">
<b>Atlamál in grænlenzku</b>
<p><br>
</p>
<dl><dd><dl><dd>1.</dd>
<dd>Frétt hefir öld óvu,</dd>
<dd>þá er endr of gerðu</dd>
<dd>seggir samkundu,</dd>
<dd>sú var nýt fæstum,</dd>
<dd>æxtu einmæli,</dd>
<dd>yggr var þeim síðan</dd>
<dd>ok it sama sonum Gjúka,</dd>
<dd>er váru sannráðnir.</dd>
<dd>&nbsp;</dd>
<dd>2.</dd>
<dd>Sköp æxtu skjöldunga,</dd>
<dd>- skyldu-at feigir, -</dd>
<dd>illa réðsk Atla,</dd>
<dd>átti hann þó hyggju;</dd>
<dd>felldi stoð stóra,</dd>
<dd>stríddi sér harðla,</dd>
<dd>af bragði boð sendi,</dd>
<dd>at kvæmi brátt mágar.</dd>
<dd>&nbsp;</dd>
<dd>3.</dd>
<dd>Horsk var húsfreyja,</dd>
<dd>hugði at mannviti;</dd>
<dd>lag heyrði hon orða,</dd>
<dd>hvat þeir á laun mæltu;</dd>
<dd>þá var vant vitri,</dd>
<dd>vildi hon þeim hjalpa,</dd>
<dd>skyldi of sæ sigla,</dd>
<dd>en sjalf né komsk-at.</dd>
<dd>&nbsp;</dd>
<dd>4.</dd>
<dd>Rúnar nam at rísta,</dd>
<dd>rengdi þær Vingi</dd>
<dd>- fárs var hann flýtandi -,</dd>
<dd>áðr hann fram seldi;</dd>
<dd>fóru þá síðan</dd>
<dd>sendimenn Atla</dd>
<dd>um fjörð Lima,</dd>
<dd>þar er fræknir bjuggu.</dd>
<dd>&nbsp;</dd>
<dd>5.</dd>
<dd>Ölværir urðu</dd>
<dd>ok elda kyndu,</dd>
<dd>hugðu vætr véla,</dd>
<dd>er þeir váru komnir;</dd>
<dd>tóku þeir fórnir,</dd>
<dd>er þeim fríðr sendi,</dd>
<dd>hengðu á súlu,</dd>
<dd>hugðu-t þat varða.</dd>
<dd>&nbsp;</dd>
<dd>6.</dd>
<dd>Kom þá Kostbera,</dd>
<dd>kvæn var hon Högna,</dd>
<dd>kona kapps gálig,</dd>
<dd>ok kvaddi þá báða;</dd>
<dd>glöð var ok Glaumvör,</dd>
<dd>er Gunnarr átti,</dd>
<dd>fellsk-at saðr sviðri,</dd>
<dd>sýsti of þörf gesta.</dd>
<dd>&nbsp;</dd>
<dd>7.</dd>
<dd>Buðu þeir heim Högna,</dd>
<dd>ef hann þá heldr færi,</dd>
<dd>sýn var svipvísi,</dd>
<dd>ef þeir sín gæði;</dd>
<dd>hét þá för Gunnarr,</dd>
<dd>ef Högni vildi,</dd>
<dd>Högni því nítti-t,</dd>
<dd>er hinn of réði.</dd>
<dd>&nbsp;</dd>
<dd>8.</dd>
<dd>Báru mjöð mærar,</dd>
<dd>margs var alls beini;</dd>
<dd>fór þar fjölð horna,</dd>
<dd>unz þótti fulldrukkit.</dd>
<dd>&nbsp;</dd>
<dd>9.</dd>
<dd>Hjú gerðu hvílu</dd>
<dd>sem þeim hægst þótti;</dd>
<dd>kennd var Kostbera,</dd>
<dd>kunni hon skil rúna,</dd>
<dd>innti orðstafi</dd>
<dd>at eldi ljósum;</dd>
<dd>gæta varð hon tungu</dd>
<dd>í góma báða,</dd>
<dd>váru svá villtar,</dd>
<dd>at var vant at ráða.</dd>
<dd>&nbsp;</dd>
<dd>10.</dd>
<dd>Sæing fóru síðan</dd>
<dd>sína þau Högni;</dd>
<dd>dreymði dróttláta,</dd>
<dd>dulði þess vætki,</dd>
<dd>sagði horsk hilmi,</dd>
<dd>þegars hon réð vakna:</dd>
<dd>&nbsp;</dd>
<dd>11.</dd>
<dd>"Heiman gerisk þú, Högni,</dd>
<dd>hyggðu at ráðum,</dd>
<dd>fár er fullrýninn,</dd>
<dd>far þú í sinn annat;</dd>
<dd>réð ek þér rúnar,</dd>
<dd>er reist þín systir,</dd>
<dd>björt hefir þér eigi</dd>
<dd>boðit í sinn þetta.</dd>
<dd>&nbsp;</dd>
<dd>12.</dd>
<dd>Eitt ek mest undrumk,</dd>
<dd>mák-at ek enn hyggja,</dd>
<dd>hvat þá varð vitri,</dd>
<dd>er skyldi villt rísta;</dd>
<dd>því at svá var á vísat,</dd>
<dd>sem undir væri</dd>
<dd>bani ykkarr beggja,</dd>
<dd>ef it bráðla kvæmið;</dd>
<dd>vant er stafs vífi,</dd>
<dd>eða valda aðrir."</dd>
<dd>&nbsp;</dd></dl></dd></dl>
<p>Högni kvað:
</p>
<dl><dd><dl><dd>13.</dd>
<dd>"Allar ro illúðgar,</dd>
<dd>ákk-a ek þess kynni</dd>
<dd>vilk-a ek þess leita,</dd>
<dd>nema launa eigim;</dd>
<dd>okkr mun gramr gulli</dd>
<dd>reifa glóðrauðu;</dd>
<dd>óumk ek aldregi,</dd>
<dd>þótt vér ógn fregnim."</dd>
<dd>&nbsp;</dd></dl></dd></dl>
<p>Kostbera kvað:
</p>
<dl><dd><dl><dd>14.</dd>
<dd>"Stopalt munuð ganga,</dd>
<dd>ef it stundið þangat;</dd>
<dd>ykkr mun ástkynni</dd>
<dd>eigi í sinn þetta;</dd>
<dd>dreymdi mik, Högni,</dd>
<dd>dyljumk þat eigi;</dd>
<dd>ganga mun ykkr andæris,</dd>
<dd>eða ella hræðumk.</dd>
<dd>&nbsp;</dd>
<dd>15.</dd>
<dd>Blæju hugða ek þína</dd>
<dd>brenna í eldi,</dd>
<dd>hryti hár logi</dd>
<dd>hús mín í gögnum."</dd>
<dd>&nbsp;</dd></dl></dd></dl>
<p>Högni kvað:
</p>
<dl><dd><dl><dd>16.</dd>
<dd>"Liggja hér línklæði,</dd>
<dd>þau er lítt rækið,</dd>
<dd>þau munu brátt brenna,</dd>
<dd>þau er þú blæju sátt."</dd>
<dd>&nbsp;</dd></dl></dd></dl>
<p>Kostbera kvað:
</p>
<dl><dd><dl><dd>17.</dd>
<dd>"Björn hugða ek hér inn kominn,</dd>
<dd>bryti upp stokka,</dd>
<dd>hristi svá hramma,</dd>
<dd>at vér hrædd yrðim;</dd>
<dd>munn oss mörg hefði,</dd>
<dd>svá at vér mættim ekki;</dd>
<dd>þar var ok þrömmun</dd>
<dd>þeygi svá lítil."</dd>
<dd>&nbsp;</dd></dl></dd></dl>
<p>Högni kvað:
</p>
<dl><dd><dl><dd>18.</dd>
<dd>"Veðr mun þar vaxa,</dd>
<dd>verða ótt snemma,</dd>
<dd>hvítabjörn hugðir,</dd>
<dd>þar mun hregg austan."</dd>
<dd>&nbsp;</dd></dl></dd></dl>
<p>Kostbera kvað:
</p>
<dl><dd><dl><dd>19.</dd>
<dd>"Örn hugða ek hér inn fljúga</dd>
<dd>at endlöngu húsi,</dd>
<dd>þat mun oss drjúgt deilask,</dd>
<dd>dreifði hann oss öll blóði,</dd>
<dd>hugða ek af heitum</dd>
<dd>at væri hamr Atla."</dd>
<dd>&nbsp;</dd></dl></dd></dl>
<p>Högni kvað:
</p>
<dl><dd><dl><dd>20.</dd>
<dd>"Slátrum sýsliga,</dd>
<dd>séum þá roðru,</dd>
<dd>oft er þat fyr öxnum,</dd>
<dd>er örnu dreymir;</dd>
<dd>heill er hugr Atla,</dd>
<dd>hvatki er þik dreymir."</dd>
<dd>Lokit því létu,</dd>
<dd>líðr hver ræða.</dd>
<dd>&nbsp;</dd>
<dd>21.</dd>
<dd>Vöknuðu vel borin,</dd>
<dd>var þar sams dæmi,</dd>
<dd>gettisk þess Glaumvör,</dd>
<dd>at væri grand svefna</dd>
<dd>-- -- -- við Gunnarr</dd>
<dd>at fáa tvær leiðir.</dd>
<dd>&nbsp;</dd></dl></dd></dl>
<p>Glaumvör kvað:
</p>
<dl><dd><dl><dd>22.</dd>
<dd>"Görvan hugða ek þér galga,</dd>
<dd>gengir þú at hanga,</dd>
<dd>æti þik ormar,</dd>
<dd>yrða ek þik kvikvan,</dd>
<dd>gerðisk rök ragna;</dd>
<dd>ráð þú, hvat þat væri."</dd>
<dd>&nbsp;</dd></dl></dd></dl>
<p>Gunnarr kvað:
</p>
<dl><dd><dl><dd>23.</dd>
<dd>. . . . . . . . . . .</dd>
<dd>&nbsp;</dd></dl></dd></dl>
<p>Glaumvör kvað:
</p>
<dl><dd><dl><dd>24.</dd>
<dd>"Blóðgan hugða ek mæki</dd>
<dd>borinn ór serk þínum</dd>
<dd>- illt er svefn slíkan</dd>
<dd>at segja nauðmanni, -</dd>
<dd>geir hugða ek standa</dd>
<dd>í gögnum þik miðjan,</dd>
<dd>emjuðu ulfar</dd>
<dd>á endum báðum."</dd>
<dd>&nbsp;</dd></dl></dd></dl>
<p>Gunnarr kvað:
</p>
<dl><dd><dl><dd>25.</dd>
<dd>"Rakkar þar renna,</dd>
<dd>ráðask mjök geyja,</dd>
<dd>oft verðr glaumr hunda</dd>
<dd>fyr geira flaugun."</dd>
<dd>&nbsp;</dd></dl></dd></dl>
<p>Glaumvör kvað:
</p>
<dl><dd><dl><dd>26.</dd>
<dd>"Á hugða ek hér inn renna</dd>
<dd>at endlöngu húsi,</dd>
<dd>þyti af þjósti,</dd>
<dd>þeystisk of bekki,</dd>
<dd>bryti fætr ykra</dd>
<dd>bræðra hér tveggja,</dd>
<dd>gerði-t vatn vægja;</dd>
<dd>vera mun þat fyr nökkvi."</dd>
<dd>&nbsp;</dd></dl></dd></dl>
<p>Gunnarr kvað:
</p>
<dl><dd><dl><dd>27.</dd>
<dd>. . . . . . . . . . .</dd>
<dd>&nbsp;</dd></dl></dd></dl>
<p>Glaumvör kvað:
</p>
<dl><dd><dl><dd>28.</dd>
<dd>"Konur hugðak dauðar</dd>
<dd>koma í nótt hingat,</dd>
<dd>væri-t vart búnar,</dd>
<dd>vildi þik kjósa,</dd>
<dd>byði þér bráðliga</dd>
<dd>til bekkja sinna;</dd>
<dd>ek kveð aflima</dd>
<dd>orðnar þér dísir."</dd>
<dd>&nbsp;</dd></dl></dd></dl>
<p>Gunnarr kvað:
</p>
<dl><dd><dl><dd>29.</dd>
<dd>"Seinat er at segja,</dd>
<dd>svá er nú ráðit;</dd>
<dd>forumk-a för þó,</dd>
<dd>alls þó ar fara ætlat;</dd>
<dd>margt er mjök glíkligt,</dd>
<dd>at mynim skammæir."</dd>
<dd>&nbsp;</dd>
<dd>30.</dd>
<dd>Litu er lýsti,</dd>
<dd>létusk þeir fúsir,</dd>
<dd>allir upp rísa,</dd>
<dd>önnur þau löttu,</dd>
<dd>fóru fimm saman,</dd>
<dd>fleiri til váru</dd>
<dd>halfu húskarlar,</dd>
<dd>hugat var því illa.</dd>
<dd>Snævarr ok Sólarr,</dd>
<dd>synir váru þeir Högna,</dd>
<dd>Orkning þann hétu,</dd>
<dd>er þeim enn fylgði,</dd>
<dd>blíðr var börr skjaldar</dd>
<dd>bróðir hans kvánar.</dd>
<dd>&nbsp;</dd>
<dd>31.</dd>
<dd>Fóru fagrbúnar,</dd>
<dd>unz þau fjörðr skilði;</dd>
<dd>löttu ávallt ljósar,</dd>
<dd>létu-at heldr segjask.</dd>
<dd>&nbsp;</dd>
<dd>32.</dd>
<dd>Glaumvör kvað at orði,</dd>
<dd>er Gunnarr átti,</dd>
<dd>mælti hon við Vinga,</dd>
<dd>sem henni vert þótti:</dd>
<dd>"Veitk-at ek, hvárt verðlaunið</dd>
<dd>at vilja ossum;</dd>
<dd>glæpr er gests kváma,</dd>
<dd>ef í gerisk nakkvat."</dd>
<dd>&nbsp;</dd>
<dd>33.</dd>
<dd>Sór þá Vingi,</dd>
<dd>sér réð hann lítt eira:</dd>
<dd>"Eigi hann jötnar,</dd>
<dd>ef hann at yðr lygi,</dd>
<dd>galgi görvallan,</dd>
<dd>ef hann á grið hygði."</dd>
<dd>&nbsp;</dd>
<dd>34.</dd>
<dd>Bera kvað at orði,</dd>
<dd>blíð í hug sínum:</dd>
<dd>"Sigli þér sælir</dd>
<dd>ok sigr árnið;</dd>
<dd>fari sem ek fyr mælik,</dd>
<dd>fæst eigi því níta."</dd>
<dd>&nbsp;</dd>
<dd>35.</dd>
<dd>Högni svaraði,</dd>
<dd>hugði gótt nánum:</dd>
<dd>"Huggizk it, horskar,</dd>
<dd>hvégi er þat gervisk;</dd>
<dd>mæla þat margir,</dd>
<dd>missir þó stórum,</dd>
<dd>mörgum ræðr litlu,</dd>
<dd>hvé verðr leiddr heiman."</dd>
<dd>&nbsp;</dd>
<dd>36.</dd>
<dd>Sásk til síðan,</dd>
<dd>áðr í sundr hyrfi,</dd>
<dd>þá hygg ek sköp skiptu,</dd>
<dd>skilðusk vegir þeira.</dd>
<dd>&nbsp;</dd>
<dd>37.</dd>
<dd>Róa námu ríki,</dd>
<dd>rifu kjöl halfan,</dd>
<dd>beystu bakföllum,</dd>
<dd>brugðusk heldr reiðir,</dd>
<dd>hömlur slitnuðu,</dd>
<dd>háir brotnuðu,</dd>
<dd>gerðu-t far festa,</dd>
<dd>áðr þeir frá hyrfi.</dd>
<dd>&nbsp;</dd>
<dd>38.</dd>
<dd>Litlu ok lengra,</dd>
<dd>- lok mun ek þess segja -,</dd>
<dd>bæ sá þeir standa,</dd>
<dd>er Buðli átti;</dd>
<dd>hátt hriktu grindr,</dd>
<dd>er Högni kníði.</dd>
<dd>&nbsp;</dd>
<dd>39.</dd>
<dd>Orð kvað þá Vingi,</dd>
<dd>þats án væri:</dd>
<dd>"Farið firr húsi,</dd>
<dd>- flátt er til sækja,</dd>
<dd>brátt hefi ek ykkr brennda,</dd>
<dd>bragðs skuluð höggnir,</dd>
<dd>fagrt bað ek ykkr kvámu,</dd>
<dd>flátt var þó undir -</dd>
<dd>ella heðan bíðið,</dd>
<dd>meðan ek hegg yðr galga."</dd>
<dd>&nbsp;</dd>
<dd>40.</dd>
<dd>Orð kvað hitt Högni,</dd>
<dd>hugði lítt vægja,</dd>
<dd>varr at véttugi,</dd>
<dd>er varð at reyna:</dd>
<dd>"Hirða þú oss hræða,</dd>
<dd>hafðu þat fram sjaldan,</dd>
<dd>ef þú eykr orði,</dd>
<dd>illt muntu þér lengja."</dd>
<dd>&nbsp;</dd>
<dd>41.</dd>
<dd>Hrundu þeir Vinga</dd>
<dd>ok í hel drápu,</dd>
<dd>öxar at lögðu,</dd>
<dd>meðan í önd hixti.</dd>
<dd>&nbsp;</dd>
<dd>42.</dd>
<dd>Flykkðusk þeir Atli</dd>
<dd>ok fóru í brynjur,</dd>
<dd>gengu svá görvir,</dd>
<dd>at var garðr milli;</dd>
<dd>urpusk á orðum</dd>
<dd>allir senn reiðir:</dd>
<dd>"Fyrr várum fullráða</dd>
<dd>at firra yðr lífi."</dd>
<dd>&nbsp;</dd>
<dd>43.</dd>
<dd>"Á sér þat illa,</dd>
<dd>ef höfðuð áðr ráðit,</dd>
<dd>en eruð óbúnir,</dd>
<dd>ok höfum einn felldan,</dd>
<dd>lamðan til heljar,</dd>
<dd>liðs var sá yðvars."</dd>
<dd>&nbsp;</dd>
<dd>44.</dd>
<dd>Óðir þá urðu,</dd>
<dd>er þat orð heyrðu,</dd>
<dd>forðuðu fingrum</dd>
<dd>ok fengu í snæri,</dd>
<dd>skutu skarpliga</dd>
<dd>ok skjöldum hlífðusk.</dd>
<dd>&nbsp;</dd>
<dd>45.</dd>
<dd>Inn kom þá andspilli,</dd>
<dd>hvat úti drýgðu,</dd>
<dd>halir fyr höllu,</dd>
<dd>heyrðu þræl segja.</dd>
<dd>&nbsp;</dd>
<dd>46.</dd>
<dd>Ötul var þá Guðrún,</dd>
<dd>er hon ekka heyrði,</dd>
<dd>hlaðin halsmenjum,</dd>
<dd>hreytti hon þeim gervöllum,</dd>
<dd>slöngði svá silfri,</dd>
<dd>at í sundr hrutu baugar.</dd>
<dd>&nbsp;</dd>
<dd>47.</dd>
<dd>Út gekk hon síðan,</dd>
<dd>yppði-t lítt hurðum,</dd>
<dd>fór-a fælt þeygi</dd>
<dd>ok fagnaði komnum,</dd>
<dd>hvarf til Niflunga,</dd>
<dd>sú var hinzt kveðja,</dd>
<dd>fylgði saðr slíku,</dd>
<dd>sagði hon mun fleira:</dd>
<dd>&nbsp;</dd>
<dd>48.</dd>
<dd>"Leitaða ek í líkna</dd>
<dd>at letja ykkr heiman,</dd>
<dd>sköpum viðr manngi,</dd>
<dd>ok skuluð þó hér komnir."</dd>
<dd>Mælti af mannviti,</dd>
<dd>ef mundu sættask;</dd>
<dd>ekki at reðusk,</dd>
<dd>allir ní kváðu.</dd>
<dd>&nbsp;</dd>
<dd>49.</dd>
<dd>Sá þá sælborin,</dd>
<dd>at þeir sárt léku,</dd>
<dd>hugði á harðræði</dd>
<dd>ok hrauzk ór skikkju;</dd>
<dd>nökðan tók hon mæki</dd>
<dd>ok niðja fjör varði,</dd>
<dd>hæg var-at hjaldri,</dd>
<dd>hvars hon hendr festi.</dd>
<dd>&nbsp;</dd>
<dd>50.</dd>
<dd>Dóttir lét Gjúka</dd>
<dd>drengi tvá hníga,</dd>
<dd>bróður hjó hon Atla,</dd>
<dd>bera varð þann síðan,</dd>
<dd>skapði hon svá skæru,</dd>
<dd>skelldi fót undan.</dd>
<dd>&nbsp;</dd>
<dd>51.</dd>
<dd>Annan réð hon höggva,</dd>
<dd>svá at sá upp reis-at,</dd>
<dd>í helju hon þann hafði,</dd>
<dd>þeygi henni hendr skulfu.</dd>
<dd>&nbsp;</dd>
<dd>52.</dd>
<dd>Þjörku þar gerðu,</dd>
<dd>þeiri var við brugðit,</dd>
<dd>þat brá of allt annat,</dd>
<dd>er unnu börn Gjúka;</dd>
<dd>svá kváðu Niflunga,</dd>
<dd>meðan sjalfir lifðu,</dd>
<dd>skapa sókn sverðum,</dd>
<dd>slítask af brynjur,</dd>
<dd>höggva svá hjalma</dd>
<dd>sem þeim hugr dygði.</dd>
<dd>&nbsp;</dd>
<dd>53.</dd>
<dd>Morgin mest vágu,</dd>
<dd>unz miðjan dag líddi,</dd>
<dd>óttu alla</dd>
<dd>ok öndurðan dag;</dd>
<dd>fyrr var fullvegit,</dd>
<dd>flóði völlr blóði,</dd>
<dd>átján áðr fellu,</dd>
<dd>efri þeir urðu.</dd>
<dd>Beru tveir sveinar</dd>
<dd>ok bróðir hennar.</dd>
<dd>&nbsp;</dd>
<dd>54.</dd>
<dd>Röskr tók at ræða,</dd>
<dd>þótt hann reiðr væri:</dd>
<dd>"Illt er um litask,</dd>
<dd>yðr er þat kenna;</dd>
<dd>várum þrír tigir,</dd>
<dd>þegnar vígligir,</dd>
<dd>eftir lifum ellifu,</dd>
<dd>ór er þar brunnit.</dd>
<dd>&nbsp;</dd>
<dd>55.</dd>
<dd>Bæðr várum fimm,</dd>
<dd>er Buðla misstum;</dd>
<dd>hefir nú Hel halfa,</dd>
<dd>en höggnir tveir liggja.</dd>
<dd>&nbsp;</dd>
<dd>56.</dd>
<dd>Mægð gat ek mikla,</dd>
<dd>mák-a-k því leyna,</dd>
<dd>kona váliga,</dd>
<dd>knák-a ek þess njóta;</dd>
<dd>hljótt áttum sjaldan,</dd>
<dd>síz komt í hendr ossar,</dd>
<dd>firrðan mik frændum,</dd>
<dd>féi oft svikinn,</dd>
<dd>senduð systur helju,</dd>
<dd>slíks ek mest kennumk."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>57.</dd>
<dd>"Getr þú þess, Atli,</dd>
<dd>gerðir svá fyrri,</dd>
<dd>móður tókt mína</dd>
<dd>ok myrðir til hnossa,</dd>
<dd>svinna systrungu</dd>
<dd>sveltir þú í helli,</dd>
<dd>hlægligt mér þat þykkir,</dd>
<dd>er þú þinn harm tínir;</dd>
<dd>goðum ek þat þakka,</dd>
<dd>er þér gengsk illa."</dd>
<dd>&nbsp;</dd></dl></dd></dl>
<p>Atli kvað:
</p>
<dl><dd><dl><dd>58.</dd>
<dd>"Eggja ek yðr, jarlar,</dd>
<dd>auka harm stóran</dd>
<dd>vífs ins vegliga,</dd>
<dd>vilja ek þat líta;</dd>
<dd>kostið svá keppa,</dd>
<dd>at klökkvi Guðrún,</dd>
<dd>séa ek þat mætta,</dd>
<dd>at hon sér né ynði-t.</dd>
<dd>&nbsp;</dd>
<dd>59.</dd>
<dd>Takið ér Högna</dd>
<dd>ok hyldið með knífi,</dd>
<dd>skerið ór hjarta,</dd>
<dd>skuluð þess görvir,</dd>
<dd>Gunnar grimmúðgan</dd>
<dd>á galga festið,</dd>
<dd>bellið því bragði,</dd>
<dd>bjóðið til ormum."</dd>
<dd>&nbsp;</dd></dl></dd></dl>
<p>Högni kvað:
</p>
<dl><dd><dl><dd>60.</dd>
<dd>"Ger, sem til lystir,</dd>
<dd>glaðr munk þess bíða,</dd>
<dd>röskr munk þér reynask,</dd>
<dd>reynt hefi ek fyrr brattara;</dd>
<dd>höfuð hnekking,</dd>
<dd>meðan heilir várum,</dd>
<dd>nú erum svá sárir,</dd>
<dd>at þá mátt sjalfr valda."</dd>
<dd>&nbsp;</dd>
<dd>61.</dd>
<dd>Beiti þat mælti,</dd>
<dd>bryti var hann Atla:</dd>
<dd>"Tökum vér Hjalla,</dd>
<dd>en Högna forðum,</dd>
<dd>högum vér halft yrkjum,</dd>
<dd>hann er skapdauði,</dd>
<dd>lifir-a svá lengi,</dd>
<dd>löskr mun hann æ heitinn."</dd>
<dd>&nbsp;</dd>
<dd>62.</dd>
<dd>Hræddr var hvergætir,</dd>
<dd>helt-a in lengr rúmi,</dd>
<dd>kunni klökkr verða,</dd>
<dd>kleif í rá hverja;</dd>
<dd>vesall lézk vígs þeira,</dd>
<dd>er skyldi váss gjalda,</dd>
<dd>ok sinn dag dapran</dd>
<dd>at deyja frá svínum,</dd>
<dd>allri örkostu,</dd>
<dd>er hann áðr hafði.</dd>
<dd>&nbsp;</dd>
<dd>63.</dd>
<dd>Tóku þeir brás Buðla</dd>
<dd>ok brugðu til knífi,</dd>
<dd>æpði illþræli,</dd>
<dd>áðr odds kenndi,</dd>
<dd>tóm lézk at eiga</dd>
<dd>teðja vel garða,</dd>
<dd>vinna it vergasta,</dd>
<dd>ef hann við rétti,</dd>
<dd>feginn lézk þó Hjalli,</dd>
<dd>at hann fjör þægi.</dd>
<dd>&nbsp;</dd>
<dd>64.</dd>
<dd>Gættisk þess Högni</dd>
<dd>- gerva svá færi -,</dd>
<dd>at árna ánauðgum,</dd>
<dd>at undan gengi:</dd>
<dd>"Fyrir kveð ek mér minna</dd>
<dd>at fremja leik þenna.</dd>
<dd>Hví mynim hér vilja</dd>
<dd>heyra á þá skræktun?"</dd>
<dd>&nbsp;</dd>
<dd>65.</dd>
<dd>Þrifu þeir þjóðgóðan,</dd>
<dd>þá var kostr engi</dd>
<dd>rekkum rakklátum</dd>
<dd>ráð enn lengr dvelja;</dd>
<dd>hló þá Högni,</dd>
<dd>heyrðu dagmegir,</dd>
<dd>keppa hann svá kunni,</dd>
<dd>kvöl hann vel þolði.</dd>
<dd>&nbsp;</dd>
<dd>66.</dd>
<dd>Harpu tók Gunnarr,</dd>
<dd>hrærði ilkvistum,</dd>
<dd>sláa hann svá kunni,</dd>
<dd>at snótir grétu,</dd>
<dd>klukku þeir karlar,</dd>
<dd>er kunnu görst heyra;</dd>
<dd>ríkri ráð sagði;</dd>
<dd>raftar sundr brustu.</dd>
<dd>&nbsp;</dd>
<dd>67.</dd>
<dd>Dó þá dýrir,</dd>
<dd>dags var heldr snemma,</dd>
<dd>létu þeir á lesti</dd>
<dd>lifa íþróttir.</dd>
<dd>&nbsp;</dd>
<dd>68.</dd>
<dd>Stórr þóttisk Atli,</dd>
<dd>sté hann of þá báða,</dd>
<dd>horskri harm sagði</dd>
<dd>ok réð heldr at bregða:</dd>
<dd>"Morginn er nú, Guðrún,</dd>
<dd>misst hefir þú þér hollra;</dd>
<dd>sums ertu sjalfskapa,</dd>
<dd>at hafi svá gengit."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>69.</dd>
<dd>"Feginn ertu, Atli,</dd>
<dd>ferr þú víg lýsa,</dd>
<dd>á munu þér iðrar,</dd>
<dd>ef þú allt reynir;</dd>
<dd>sú mun erfð eftir,</dd>
<dd>ek kann þér segja:</dd>
<dd>Ills gengsk þér aldri,</dd>
<dd>nema ek ok deyja."</dd>
<dd>&nbsp;</dd></dl></dd></dl>
<p>Atli kvað:
</p>
<dl><dd><dl><dd>70.</dd>
<dd>"Kann ek slíks synja,</dd>
<dd>sé ek til ráð annat</dd>
<dd>halfu hógligra,</dd>
<dd>- höfnum oft góðu -,</dd>
<dd>mani mun ek þik hugga,</dd>
<dd>mætum ágætum,</dd>
<dd>silfri snæhvítu,</dd>
<dd>sem þú sjalf vilir."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>71.</dd>
<dd>"Ón er þess engi,</dd>
<dd>ek vil því níta;</dd>
<dd>sleit ek þá sáttir,</dd>
<dd>er váru sakar minni;</dd>
<dd>afkár ek áðr þótta,</dd>
<dd>á mun nú gæða,</dd>
<dd>hræfða ek um hotvetna,</dd>
<dd>meðan Högni lifði.</dd>
<dd>&nbsp;</dd>
<dd>72.</dd>
<dd>Alin vit upp várum</dd>
<dd>í einu húsi,</dd>
<dd>lékum leik margan</dd>
<dd>ok í lundi óxum,</dd>
<dd>gæddi okkr Grímhildr</dd>
<dd>gulli ok halsmenjum;</dd>
<dd>bana muntu mér bræðra</dd>
<dd>bæta aldrigi</dd>
<dd>né vinna þess ekki,</dd>
<dd>at mér vel þykki.</dd>
<dd>&nbsp;</dd>
<dd>73.</dd>
<dd>Kostum drepr kvenna</dd>
<dd>karla ofríki;</dd>
<dd>í kné gengr hnefi,</dd>
<dd>ef kvistir þverra;</dd>
<dd>tré tekr at hníga,</dd>
<dd>ef höggr tág undan;</dd>
<dd>nú máttu einn, Atli,</dd>
<dd>öllu hér ráða."</dd>
<dd>&nbsp;</dd>
<dd>74.</dd>
<dd>Gnótt var grunnýðgi,</dd>
<dd>er gramr því trúði,</dd>
<dd>sýn var sveipvísi,</dd>
<dd>ef hann sín gæði;</dd>
<dd>kröpp var þá Guðrún,</dd>
<dd>kunni of hug mæla,</dd>
<dd>létt hon sér gerði,</dd>
<dd>lék hon tveim skjöldum.</dd>
<dd>&nbsp;</dd>
<dd>75.</dd>
<dd>Æxti hon öldrykkjur</dd>
<dd>at erfa bræðr sína,</dd>
<dd>samr lézk ok Atli</dd>
<dd>at sína gerva.</dd>
<dd>&nbsp;</dd>
<dd>76.</dd>
<dd>Lokit því létu,</dd>
<dd>lagat var drykkju,</dd>
<dd>sú var samkunda</dd>
<dd>við svörfun ofmikla;</dd>
<dd>ströng var stórhuguð,</dd>
<dd>stríddi hon ætt Buðla,</dd>
<dd>vildi hon ver sínum</dd>
<dd>vinna ofrhefndir.</dd>
<dd>&nbsp;</dd>
<dd>77.</dd>
<dd>Lokkaði hon litla</dd>
<dd>ok lagði við stokki,</dd>
<dd>glúpnuðu grimmir</dd>
<dd>ok grétu þeygi,</dd>
<dd>fóru í faðm móður,</dd>
<dd>fréttu, hvat þá skyldi.</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>78.</dd>
<dd>"Spyrið lítt eftir,</dd>
<dd>spilla ætla ek báðum,</dd>
<dd>lyst várumk þess lengi</dd>
<dd>at lyfja ykkr elli."</dd>
<dd>&nbsp;</dd></dl></dd></dl>
<p>Sveinarnir kváðu:
</p>
<dl><dd><dl><dd>"Blótt, sem vill, börnum,</dd>
<dd>bannar þat manngi,</dd>
<dd>skömm mun ró reiði,</dd>
<dd>ef þú reynir görva."</dd>
<dd>&nbsp;</dd>
<dd>79.</dd>
<dd>Brá þá barnæsku</dd>
<dd>bræðra in kappsvinna,</dd>
<dd>skipti-t skapliga,</dd>
<dd>skar hon á hals báða.</dd>
<dd>Enn frétti Atli,</dd>
<dd>hvert farnir væri</dd>
<dd>sveinar hans leika,</dd>
<dd>er hann sá þá hvergi.</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>80.</dd>
<dd>"Yfir ráðumk ganga</dd>
<dd>Atla til segja;</dd>
<dd>dylja munk þik eigi,</dd>
<dd>dóttir Grímhildar;</dd>
<dd>glaða mun þik minnst, Atli,</dd>
<dd>ef þú görva reynir;</dd>
<dd>vakðir vá mikla,</dd>
<dd>er þú vátt bræðr mína.</dd>
<dd>&nbsp;</dd>
<dd>81.</dd>
<dd>Svaf ek mjök sjaldan,</dd>
<dd>síðans þeir fellu,</dd>
<dd>hét ek þér hörðu,</dd>
<dd>hefi ek þik nú minntan;</dd>
<dd>morgin mér sagðir,</dd>
<dd>man ek enn þann görva,</dd>
<dd>nú er ok aftann,</dd>
<dd>átt þú slíkt at frétta.</dd>
<dd>&nbsp;</dd>
<dd>82.</dd>
<dd>Maga hefir þú þinna</dd>
<dd>misst, sem þú sízt skyldir,</dd>
<dd>hausa veizt þú þeira</dd>
<dd>hafða at ölskálum,</dd>
<dd>drýgða ek þér svá drykkju,</dd>
<dd>dreyra blett ek þeira.</dd>
<dd>&nbsp;</dd>
<dd>83.</dd>
<dd>Tók ek þeira hjörtu,</dd>
<dd>ok á teini steikðak,</dd>
<dd>selda ek þér síðan,</dd>
<dd>sagðak, at kalfs væri:</dd>
<dd>einn þú því ollir,</dd>
<dd>ekki réttu leifa,</dd>
<dd>töggtu tíðliga,</dd>
<dd>trúðir vel jöxlum.</dd>
<dd>&nbsp;</dd>
<dd>84.</dd>
<dd>Barna veiztu þinna,</dd>
<dd>biðr sér fár verra;</dd>
<dd>hlut veld ek mínum,</dd>
<dd>hælumk þó ekki."</dd>
<dd>&nbsp;</dd></dl></dd></dl>
<p>Atli kvað:
</p>
<dl><dd><dl><dd>85.</dd>
<dd>"Grimm vartu, Guðrún,</dd>
<dd>er þú gera svá máttir,</dd>
<dd>barna þinna blóði</dd>
<dd>at blanda mér drykkju;</dd>
<dd>snýtt hefir þú sifjungum,</dd>
<dd>sem þú sizt skyldir,</dd>
<dd>mér lætr þú ok sjalfum</dd>
<dd>millum ills lítit."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>86.</dd>
<dd>"Vili mér enn væri</dd>
<dd>at vega þik sjalfan,</dd>
<dd>fátt er fullilla</dd>
<dd>farit við gram slíkan;</dd>
<dd>drýgt þú fyrr hafðir</dd>
<dd>þat, er menn dæmi vissu-t til,</dd>
<dd>heimsku, harðræðis</dd>
<dd>í heimi þessum;</dd>
<dd>nú hefir þú enn aukit,</dd>
<dd>þat er áðan frágum;</dd>
<dd>greipt glæp stóran,</dd>
<dd>gört hefir þú þitt erfi."</dd>
<dd>&nbsp;</dd></dl></dd></dl>
<p>Atli kvað:
</p>
<dl><dd><dl><dd>87.</dd>
<dd>"Brennd muntu á báli</dd>
<dd>ok barið grjóti áðr,</dd>
<dd>þá hefir þú árnat</dd>
<dd>þatstu æ beiðisk."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>"Seg þér slíkar</dd>
<dd>sorgir ár morgin,</dd>
<dd>fríðra vil ek dauða</dd>
<dd>fara í ljós annat."</dd>
<dd>&nbsp;</dd>
<dd>88.</dd>
<dd>Sátu samtýnis,</dd>
<dd>sendusk fárhugi,</dd>
<dd>hendusk heiftyrði,</dd>
<dd>hvártki sér unði;</dd>
<dd>heift óx Hniflungi,</dd>
<dd>hugði á stórræði,</dd>
<dd>gat fyr Guðrúnu,</dd>
<dd>at hann væri grimmr Atla.</dd>
<dd>&nbsp;</dd>
<dd>89.</dd>
<dd>Kómu í hug henni</dd>
<dd>Högna viðfarar,</dd>
<dd>talði happ hánum,</dd>
<dd>ef hann hefnt ynni.</dd>
<dd>Veginn var þá Atli,</dd>
<dd>var þess skammt bíða,</dd>
<dd>sonr vá Högna</dd>
<dd>ok sjalf Guðrún.</dd>
<dd>&nbsp;</dd>
<dd>90.</dd>
<dd>Röskr tók at ræða,</dd>
<dd>rakðisk ór svefni,</dd>
<dd>kenndi brátt benja,</dd>
<dd>bands kvað hann þörf enga:</dd>
<dd>"Segið it sannasta,</dd>
<dd>hverr vá son Buðla,</dd>
<dd>emk-a ek lítt leikinn,</dd>
<dd>lífs tel ek ván enga."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>91.</dd>
<dd>"Dylja mun þik eigi</dd>
<dd>dóttir Grímhildar,</dd>
<dd>látumk því valda,</dd>
<dd>er líðr þína æfi,</dd>
<dd>en sumu sonr Högna,</dd>
<dd>er þik sár mæða."</dd>
<dd>&nbsp;</dd></dl></dd></dl>
<p>Atli kvað:
</p>
<dl><dd><dl><dd>92.</dd>
<dd>"Vaðit hefir þú at vígi,</dd>
<dd>þótt væri-t skaplikt,</dd>
<dd>illt er vin véla,</dd>
<dd>þanns þér vel trúir;</dd>
<dd>beiddr fór ek heiman</dd>
<dd>at biðja þín, Guðrún.</dd>
<dd>&nbsp;</dd>
<dd>93.</dd>
<dd>Leyfð vartu ekkja,</dd>
<dd>létu stórráða,</dd>
<dd>varð-a ván lygi,</dd>
<dd>er vér of reyndum;</dd>
<dd>fórtu heim hingat,</dd>
<dd>fylgði oss herr manna,</dd>
<dd>allt var ítarligt</dd>
<dd>um órar ferðir.</dd>
<dd>&nbsp;</dd>
<dd>94.</dd>
<dd>Margs var alls sómi</dd>
<dd>manna tíginna,</dd>
<dd>naut váru ærin,</dd>
<dd>nutum af stórum,</dd>
<dd>þar var fjölð féar,</dd>
<dd>fengu til margir.</dd>
<dd>&nbsp;</dd>
<dd>95.</dd>
<dd>Mund galt ek mærri</dd>
<dd>meiðma fjölð þiggja,</dd>
<dd>þræla þría tigu,</dd>
<dd>þýjar sjau góðar,</dd>
<dd>sæmð var at slíku,</dd>
<dd>silfr var þó meira.</dd>
<dd>&nbsp;</dd>
<dd>96.</dd>
<dd>Léztu þér allt þykkja,</dd>
<dd>sem ekki væri,</dd>
<dd>meðan lönd þau lágu,</dd>
<dd>er mér leifði Buðli,</dd>
<dd>gróftu svá undir,</dd>
<dd>gerði-t hlut þiggja;</dd>
<dd>sværu léztu þína</dd>
<dd>sitja oft grátna,</dd>
<dd>fann ek í hug heilum</dd>
<dd>hjóna vætr síðan."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>97.</dd>
<dd>"Lýgr þú nú, Atli,</dd>
<dd>þótt ek þat lítt rekja;</dd>
<dd>heldr var ek hæg sjaldan,</dd>
<dd>hóftu þó stórum;</dd>
<dd>börðuzk ér bræðr ungir,</dd>
<dd>báruzk róg milli;</dd>
<dd>halft gekk til heljar</dd>
<dd>ór húsi þínu;</dd>
<dd>hrolldi hotvetna</dd>
<dd>þat er til hags skyldi.</dd>
<dd>&nbsp;</dd>
<dd>98.</dd>
<dd>Þrjú várum systkin,</dd>
<dd>þóttum óvægin,</dd>
<dd>fórum af landi,</dd>
<dd>fylgðum Sigurði,</dd>
<dd>skæva vér létum,</dd>
<dd>skipi hvert várt stýrði,</dd>
<dd>örkuðum at auðnu,</dd>
<dd>unz vér austr kómum.</dd>
<dd>&nbsp;</dd>
<dd>99.</dd>
<dd>Konung drápum fyrstan,</dd>
<dd>kurum land þaðra,</dd>
<dd>hersar oss á hönd gengu,</dd>
<dd>hræðslu þat vissi;</dd>
<dd>vágum ór skógi</dd>
<dd>þanns vildum syknan,</dd>
<dd>settum þann sælan,</dd>
<dd>er sér né átti-t.</dd>
<dd>&nbsp;</dd>
<dd>100.</dd>
<dd>Dauðr varð inn húnski,</dd>
<dd>drap þá brátt kosti,</dd>
<dd>strangt var angr ungri</dd>
<dd>ekkju nafn hljóta;</dd>
<dd>kvöl þótti kvikri</dd>
<dd>at koma í hús Atla,</dd>
<dd>átti áðr kappi,</dd>
<dd>illr var sá missir.</dd>
<dd>&nbsp;</dd>
<dd>101.</dd>
<dd>Komt-a-ðu af því þingi,</dd>
<dd>er vér þat frægim,</dd>
<dd>at þú sök sættir</dd>
<dd>né slekðir aðra;</dd>
<dd>vildir ávallt vægja</dd>
<dd>en vætki halda,</dd>
<dd>kyrrt of því láta,</dd>
<dd>-- -- -- -- -- --"</dd>
<dd>&nbsp;</dd></dl></dd></dl>
<p>Atli kvað:
</p>
<dl><dd><dl><dd>102.</dd>
<dd>"Lýgr þú nú, Guðrún,</dd>
<dd>lítt mun við bætask</dd>
<dd>hluti hvárigra,</dd>
<dd>höfum öll skarðan.</dd>
<dd>Gerðu nú, Guðrún,</dd>
<dd>af gæzku þinni</dd>
<dd>okkr til ágætis,</dd>
<dd>er mik út hefja."</dd>
<dd>&nbsp;</dd></dl></dd></dl>
<p>Guðrún kvað:
</p>
<dl><dd><dl><dd>103.</dd>
<dd>"Knörr mun ek kaupa</dd>
<dd>ok kistu steinda,</dd>
<dd>vexa vel blæju</dd>
<dd>at verja þitt líki,</dd>
<dd>hyggja á þörf hverja,</dd>
<dd>sem vit holl værim."</dd>
<dd>&nbsp;</dd>
<dd>104.</dd>
<dd>Nár varð þá Atli,</dd>
<dd>niðjum stríð æxti,</dd>
<dd>efndi ítrborin</dd>
<dd>allt þats réð heita;</dd>
<dd>fróð vildi Gudrún</dd>
<dd>fara sér at spilla,</dd>
<dd>urðu dvöl dægra,</dd>
<dd>dó hon í sinn annat.</dd>
<dd>&nbsp;</dd>
<dd>105.</dd>
<dd>Sæll er hverr síðan,</dd>
<dd>er slíkt getr fæða</dd>
<dd>jóð at afreki,</dd>
<dd>sems ól Gjúki;</dd>
<dd>lifa mun þat eftir</dd>
<dd>á landi hverju</dd>
<dd>þeira þrámæli,</dd>
<dd>hvargi er þjóð heyrir.</dd></dl></dd></dl>
</div>